     {א} בקדמין ברא יי ית שמיא וית ארעא  {ב} וארעא הות צדיא וריקניא וחשוכא פרש על אפי תהומא ורוחא מן קדם יי מנשבא על אפי מיא  {ג} ואמר יי יהי נהורא והוה נהורא  {ד} וחזא יי ית נהורא ארי טב ואפרש יי בין נהורא ובין חשוכא  {ה} וקרא יי לנהורא יממא ולחשוכא קרא ליליא והוה רמש והוה צפר יומא חד  {ו} ואמר יי יהי רקיעא במציעות מיא ויהי מפריש בין מיא למיא  {ז} ועבד יי ית רקיעא ואפריש בין מיא די מלרע לרקיעא ובין מיא די מעל לרקיעא והוה כן  {ח} וקרא יי לרקיעא שמיא והוה רמש והוה צפר יום תנין  {ט} ואמר יי יתכנשון מיא מתחות שמיא לאתר חד ותתחזי יבשתא והוה כן  {י} וקרא יי ליבשתא ארעא ולבית כנישות מיא קרא יממי וחזא יי ארי טב  {יא} ואמר יי תדאית ארעא דיתאה עסבא דבר זרעה מזדרע אילן פירין עבד פירין לזנה די בר זרעה בה על ארעא והוה כן  {יב} ואפקת ארעא דיתאה עסבא דבר זרעה מזדרע לזנוהי ואילן עבד פירין דבר זרעה בה לזנוהי וחזא יי ארי טב  {יג} והוה רמש והוה צפר יום תליתאי  {יד} ואמר יי יהון נהורין ברקיעא דשמיא לאפרשא בין יממא ובין ליליא ויהון לאתין ולזמנין ולמימני בהון יומין ושנין  {טו} ויהון לנהורין ברקיעא דשמיא לאנהרא על ארעא והוה כן  {טז} ועבד יי ית תרין נהוריא רברביא ית נהורא רבא למשלט ביממא וית נהורא זערא למשלט בליליא וית כוכביא  {יז} ויהב יתהון יי ברקיעא דשמיא לאנהרא על ארעא  {יח} ולמשלט ביממא ובליליא ולאפרשא בין נהורא ובין חשוכא וחזא יי ארי טב  {יט} והוה רמש והוה צפר יום רביעאי  {כ} ואמר יי ירחשון מיא רחש נפשא חיתא ועופא יפרח על ארעא על אפי רקיעא דשמיא  {כא} וברא יי ית תניניא רברביא וית כל נפשא חיתא דרחשא די ארחישו מיא לזניהון וית כל עופא דפרח לזנוהי וחזא יי ארי טב  {כב} ובריך יתהון יי למימר פושו וסגו ומלו ית מיא ביממיא ועופא יסגי בארעא  {כג} והוה רמש והוה צפר יום חמישאי  {כד} ואמר יי תפק ארעא נפשא חיתא לזנה בעיר ורחש וחות ארעא לזנה והוה כן  {כה} ועבד יי ית חות ארעא לזנה וית בעירא לזנה וית כל רחשא דארעא לזנוהי וחזא יי ארי טב  {כו} ואמר יי נעביד אינשא בצלמנא כדמותנא וישלטון בנוני ימא ובעופא דשמיא ובבעירא ובכל ארעא ובכל רחשא דרחש על ארעא  {כז} וברא יי ית אדם בצלמה בצלמא דיי ברא יתה דכר ונוקבא ברא יתהון  {כח} ובריך יתהון יי ואמר להון יי פושו וסגו ומלו ית ארעא ותקופו עלה ושלוטו בנוני ימא ובעופא דשמיא ובכל חיתא דרחשא על ארעא  {כט} ואמר יי הא יהבית לכון ית כל עסבא דבר זרעה מזדרע די על אפי כל ארעא וית כל אילנא די בה פירי אילנא דבר זרעה מזדרע לכון יהא למיכל  {ל} ולכל חות ארעא ולכל עופא דשמיא ולכל דרחש על ארעא די בה נפשא חיתא ית כל ירוק עסבא למיכל והוה כן  {לא} וחזא יי ית כל די עבד והא תקין לחדא והוה רמש והוה צפר יום שתיתאי    {א} ואשתכללו שמיא וארעא וכל חיליהון  {ב} ושיצי יי ביומא שביעאה עבדתה די עבד ונח ביומא שביעאה מכל עבדתה די עבד  {ג} ובריך יי ית יומא שביעאה וקדיש יתה ארי בה נח מכל עבדתה די ברא יי למעבד  {ד} אלין תולדת שמיא וארעא כד אתבריאו ביומא די עבד יי אלהים ארעא ושמיא  {ה} וכל אילני חקלא עד לא הוו בארעא וכל עסבא דחקלא עד לא צמח ארי לא אחית מטרא יי אלהים על ארעא ואנש לית למפלח ית אדמתא  {ו} ועננא הוה סליק מן ארעא ואשקי ית כל אפי אדמתא  {ז} וברא יי אלהים ית אדם עפרא מן אדמתא ונפח באפוהי נשמתא דחיי והות באדם לרוח ממללא  {ח} ונציב יי אלהים גינתא בעדן מלקדמין ואשוי תמן ית אדם די ברא  {ט} ואצמח יי אלהים מן ארעא כל אילן דמרגג למחזי וטב למיכל ואילן חיא במציעות גינתא ואילן דאכלין פירוהי חכימין בין טב לביש  {י} ונהרא הוה נפיק מעדן לאשקאה ית גינתא ומתמן יתפרש והוי לארבעה רישי נהרין  {יא} שום חד פישון הוא מקיף ית כל ארע דחוילה די תמן דהבא  {יב} ודהבא דארעא ההיא טב תמן בדלחא ואבני בורלא  {יג} ושום נהרא תנינא גיחון הוא מקיף ית כל ארעא דכוש  {יד} ושום נהרא תליתאה דיגלת הוא מהלך למדינחא דאתור ונהרא רביעאה הוא פרת  {טו} ודבר יי אלהים ית אדם ואשריה בגינתא דעדן למפלחה ולמטרה  {טז} ופקיד יי אלהים על אדם למימר מכל אילן גינתא מיכל תיכול  {יז} ומאילן דאכלין פירוהי חכימין בין טב לביש לא תיכול מנה ארי ביומא דתיכול מנה מימת תמות  {יח} ואמר יי אלהים לא תקין למהוי אדם בלחודוהי אעבד לה סמך לקבלה  {יט} וברא יי אלהים מן ארעא כל חות ברא וית כל עופא דשמיא ואיתה לות אדם למחזי מה יקרי לה וכל די הוה קרי לה אדם נפשא חיתא הוא שמה  {כ} וקרא אדם שמהן לכל בעירא ולעופא דשמיא ולכל חות ברא ולאדם לא אשכח סמך לקבלה  {כא} ורמא יי אלהים שינתא על אדם ודמך ונסיב חדא מעלעוהי ומלי בשרא תחותה  {כב} ובנא יי אלהים ית עלעא דנסיב מן אדם לאתתא ואיתה לות אדם  {כג} ואמר האדם הדא זמנא גרמא מגרמי ובסרא מבסרי לדא יתקרי אתתא ארי מבעלא נסיבא דא  {כד} על כן ישבוק גבר בית משכבי אבוהי ואמה וידבק באתתה ויהון לבסרא חד  {כה} והוו תרויהון ערטילאין אדם ואתתה ולא מתכלמין    {א} וחויא הוה חכים מכל חות ברא די עבד יי אלהים ואמר לאתתא בקושטא ארי אמר יי לא תיכלון מכל אילן גינתא  {ב} ואמרת אתתא לחויא מפירי אילן גינתא ניכול  {ג} ומפירי אילנא די במציעות גינתא אמר יי לא תיכלון מנה ולא תקרבון בה דילמא תמותון  {ד} ואמר חויא לאיתתא לא מות תמותון  {ה} ארי גלי קדם יי ארי ביומא דתיכלון מנה ויתפתחן עיניכון ותהון כרברבין חכימין בין טב לביש  {ו} וחזת אתתא ארי טב אילן למיכל וארי אסי הוא לעינין ומרגג אילנא לאסתכלא בה ונסיבת מאבה ואכלת ויהבת אף לבעלה עמה ואכל  {ז} ואתפתחא עיני תרויהון וידעו ארי ערטילאין אינון וחטיטו להון טרפי תאנין ועבדו להון זרזין  {ח} ושמעו ית קל מימרא דיי אלהים מהלך בגינתא למנח יומא ואיטמר אדם ואתתה מן קדם יי אלהים בגו אילן גינתא  {ט} וקרא יי אלהים לאדם ואמר לה אן את  {י} ואמר ית קל מימרך שמעית בגינתא ודהילית ארי ערטילאי אנא ואיטמרית  {יא} ואמר מן חוי לך ארי ערטילאי את המן אילנא דפקדתך בדיל דלא למיכל מנה אכלת  {יב} ואמר האדם אתתא דיהבת עמי היא יהבת לי מן אילנא ואכלית  {יג} ואמר יי אלהים לאתתא מה דא עבדת ואמרת אתתא חויא אטעיני ואכלית  {יד} ואמר יי אלהים לחויא ארי עבדת דא ליט את מכל בעירא ומכל חות ברא על מעך תיזיל ועפרא תיכול כל יומי חייך  {טו} ודבבו אשוי בינך ובין אתתא ובין בנך ובין בנהה הוא יהי דכיר לך מה דעבדת לה מלקדמין ואת תהא נטיר לה לסופא  {טז} לאתתא אמר אסגאה אסגי צעריכי ועדוייכי בצער תלדי בנין ולות בעלך תהא תאובתיך והוא ישלט בך  {יז} ולאדם אמר ארי קבילת למימר אתתך ואכלת מן אילנא די פקידתך למימר לא תיכול מנה ליטא ארעא בדילך בעמל תיכלינה כל יומי חייך  {יח} וכובין ואטדין תצמח לך ותיכול ית עסבא דחקלא  {יט} בזעתא דאפך תיכול לחמא עד דתיתוב לארעא דמנה אתבריתא ארי עפרא את ולעפרא תתוב  {כ} וקרא אדם שום אתתה חוה ארי היא הות אמא דכל בני אנשא  {כא} ועבד יי אלהים לאדם ולאתתה לבושין דיקר על משך בשריהון ואלבישינון  {כב} ואמר יי אלהים הא אדם הוה יחידי בעלמא מנה למידע טב וביש וכען דילמא יושיט ידה ויסב אף מאילן חייא ויכול ויחי לעלם  {כג} ושלחה יי אלהים מגינתא דעדן למפלח ית אדמתא דאתברי מתמן  {כד} ותרך ית אדם ואשרי מלקדמין לגינתא דעדן ית כרוביא וית שנן חרבא דמתהפכא למיטר ית אורח אילן חייא    {א} ואדם ידע ית חוה אתתה ועדיאת וילידת ית קין ואמרת קניתי גברא (מן) קדם יי  {ב} ואוסיפת למילד ית אחוהי ית הבל והוה הבל רעי ענא וקין הוה פלח בארעא  {ג} והוה מסוף יומין ואיתי קין מאבא דארעא תקרובתא קדם יי  {ד} והבל איתי אף הוא מבכירי ענה ומשמנהון והות רעוא מן קדם יי בהבל ובקורבנה  {ה} ובקין ובקורבנה לא הות רעוא ותקף לקין לחדא ואתכבישו אפוהי  {ו} ואמר יי לקין למא תקיף לך ולמא אתכבישו אפיך  {ז} הלא אם תוטיב עובדך ישתבק לך ואם לא תוטיב עובדך ליום דינא חטאך נטיר דיעתיד לאתפרעא מנך אם לא תתוב ואם תתוב ישתבק לך  {ח} ואמר קין להבל אחוהי והוה במהויהון בחקלא וקם קין על הבל אחוהי וקטלה  {ט} ואמר יי לקין אן הבל אחוך ואמר לא ידענא הנטר אחי אנא  {י} ואמר מה עבדתא קל דם זרעין דעתידין למפק מן אחוך קבלין קדמי מן ארעא  {יא} וכען ליט את מן ארעא דפתחת ית פומה וקבילת ית דמה דאחוך מן ידך  {יב} ארי תפלח בארעא לא תוסיף למתן חילה לך מטלטל וגלי תהא בארעא  {יג} ואמר קין קדם יי סגי חובי מלמשבק  {יד} הא תריכתא יתי יומא דין מעל אפי ארעא ומן קדמך לית אפשר לאטמרא ואהי מטלטל וגלי בארעא ויהי כל דישכחנני יקטלינני  {טו} ואמר לה יי בכן כל קטיל קין לשבעא דרין יתפרע מנה ושוי יי לקין אתא בדיל דלא למקטל יתה כל דישכחנה  {טז} ונפק קין מן קדם יי ויתיב בארעא גלי ומטלטל דהוה עבידא עלוהי מלקדמין דגינתא דעדן  {יז} וידע קין ית אתתה ועדיאת וילידת ית חנוך והוה בני קרתא וקרא שמא דקרתא כשום ברה חנוך  {יח} ואתיליד לחנוך ית עירד ועירד אוליד ית מחויאל ומחייאל אוליד ית מתושאל ומתושאל אוליד ית למך  {יט} ונסיב לה למך תרתין נשין שום חדא עדה ושום תניתא צלה  {כ} וילידת עדה ית יבל הוא הוה רבהון דיתבי משכנין ומרי בעיר  {כא} ושום אחוהי יובל הוא הוה רבהון דכל דמנגן על פום נבלא ידעי זמר כנורא ואבובא  {כב} וצלה אף היא ילידת ית תובל קין רבהון דכל דידעי עיבידת נחשא ופרזלא ואחתה דתובל קין נעמה  {כג} ואמר למך לנשוהי עדה וצלה שמען קלי נשי למך אציתא לממרי לא גברא קטלית דבדילה אנא סביל חובין ואף לא עולימא חבלית דבדילה ישתיצי זרעי  {כד} ארי שבעא דרין איתלאו לקין הלא ללמך ברה שבעין ושבעא  {כה} וידע אדם עוד ית אתתה וילידת בר וקרת ית שמה שת ארי אמרת יהב לי יי בר אוחרן חלף הבל דקטלה קין  {כו} ולשת אף הוא אתיליד בר וקרא ית שמה אנוש בכן ביומוהי חלו בני אנשא מלצלאה בשמא דיי    {א} דין ספר תולדת אדם ביומא דברא יי אדם בדמות אלהים עבד יתה  {ב} דכר ונוקבא בראנון ובריך יתהון וקרא ית שמהון אדם ביומא דאתבריאו  {ג} וחיא אדם מאה ותלתין שנין ואוליד בדמותה דדמי לה וקרא ית שמה שת  {ד} והוו יומי אדם בתר דאוליד ית שת תמני מאה שנין ואוליד בנין ובנן  {ה} והוו כל יומי אדם דחיא תשע מאה ותלתין שנין ומית  {ו} וחיא שת מאה וחמש שנין ואוליד ית אנוש  {ז} וחיא שת בתר דאוליד ית אנוש תמני מאה ושבע שנין ואוליד בנין ובנן  {ח} והוו כל יומי שת תשע מאה ותרתי עשרי שנין ומית  {ט} וחיא אנוש תשעין שנין ואוליד ית קינן  {י} וחיא אנוש בתר דאוליד ית קינן תמני מאה וחמש עשרי שנין ואוליד בנין ובנן  {יא} והוו כל יומי אנוש תשע מאה וחמש שנין ומית  {יב} וחיא קינן שבעין שנין ואוליד ית מהללאל  {יג} וחיא קינן בתר דאוליד ית מהללאל תמני מאה וארבעין שנין ואוליד בנין ובנן  {יד} והוו כל יומי קינן תשע מאה ועשר שנין ומית  {טו} וחיא מהללאל שתין וחמש שנין ואוליד ית ירד  {טז} וחיא מהללאל בתר דאוליד ית ירד תמני מאה ותלתין שנין ואוליד בנין ובנן  {יז} והוו כל יומי מהללאל תמני מאה ותשעין וחמש שנין ומית  {יח} וחיא ירד מאה ושתין ותרתין שנין ואוליד ית חנוך  {יט} וחיא ירד בתר דאוליד ית חנוך תמני מאה שנין ואוליד בנין ובנן  {כ} והוו כל יומי ירד תשע מאה ושתין ותרתין שנין ומית  {כא} וחיא חנוך שתין וחמש שנין ואוליד ית מתושלח  {כב} והליך חנוך בדחלתא דיי בתר דאוליד ית מתושלח תלת מאה שנין ואוליד בנין ובנן  {כג} והוה כל יומי חנוך תלת מאה ושתין וחמש שנין  {כד} והליך חנוך בדחלתא דיי וליתוהי ארי (לא) אמית יתה יי  {כה} וחיא מתושלח מאה ותמנין ושבע שנין ואוליד ית למך  {כו} וחיא מתושלח בתר דאוליד ית למך שבע מאה ותמנין ותרתין שנין ואוליד בנין ובנן  {כז} והוו כל יומי מתושלח תשע מאה ושתין ותשע שנין ומית  {כח} וחיא למך מאה ותמנין ותרתין שנין ואוליד בר  {כט} וקרא ית שמה נח למימר דין ינחמננא מעובדנא ומלאות ידנא מן ארעא די לטטה יי  {ל} וחיא למך בתר דאוליד ית נח חמש מאה ותשעין וחמש שנין ואוליד בנין ובנן  {לא} והוו כל יומי למך שבע מאה ושבעין ושבע שנין ומית  {לב} והוה נח בר חמש מאה שנין ואוליד נח ית שם ית חם וית יפת    {א} והוה כד שריאו בני אנשא למסגי על אפי ארעא ובנתא אתילידו להון  {ב} וחזו בני רברביא ית בנת אנשא ארי שפירן אנון ונסיבו להון נשין מכל די אתרעיאו  {ג} ואמר יי לא יתקים דרא בישא הדין קדמי לעלם בדיל דאנון בשרא ועובדיהון בישיא ארכא יהיבת להון מאה ועשרין שנין אם יתובון  {ד} גבריא הוו בארעא ביומיא האנון ואף בתר כן די יעלון בני רברביא לות בנת אנשא וילידן להון אנון גבריא דמעלמא אנשין דשמא  {ה} וחזא יי ארי סגיאת בישת אנשא בארעא וכל יצרא מחשבת לבה לחוד ביש כל יומא  {ו} ותב יי במימרה ארי עבד ית אנשא בארעא ואמר במימרה למתבר תקפהון כרעותה  {ז} ואמר יי אמחי ית אנשא די בראתי מעל אפי ארעא מאנשא עד בעירא עד ריחשא ועד עופא דשמיא ארי תבית במימרי ארי עבדתנון  {ח} ונח אשכח רחמין קדם יי פפפ    {ט} אלן תולדת נח נח גבר זכאי שלים הוה בדרוהי בדחלתא דיי הליך נח  {י} ואוליד נח תלתא בנין ית שם ית חם וית יפת  {יא} ואתחבלת ארעא קדם יי ואתמליאת ארעא חטופין  {יב} וחזא יי ית ארעא והא אתחבלת ארי חבילו כל בסרא אנש ית ארחה על ארעא  {יג} ואמר יי לנח קצא דכל בסרא עלת לקדמי ארי אתמליאת ארעא חטופין מן קדם עובדיהון בישיא והא אנא מחבלהון עם ארעא  {יד} עבד לך תבותא דאעין דקדרום מדורין תעבד ית תבותא ותחפי יתה מגו ומברא בכופרא  {טו} ודין דתעבד יתה תלת מאה אמין ארכא דתבותא חמשין אמין פתיה ותלתין אמין רומה  {טז} נהור תעביד לתבותא ולאמתא תשכללינה מלעלא ותרעא דתבותא בסטרה תשוי מדורין ארעין תנינין ותליתאין תעבדנה  {יז} ואנא הא אנא מיתי ית טופנא מיא על ארעא לחבלא כל בסרא די בה רוחא דחיי מתחות שמיא כל די בארעא ימות  {יח} ואקם ית קימי עמך ותעול לתבותא את ובנך ואתתך ונשי בניך עמך  {יט} ומכל דחי מכל בסרא תרין מכלא תעיל לתבותא לקימא עמך דכר ונוקבא יהון  {כ} מעופא לזנוהי ומן בעירא לזנה ומכל רחשא דארעא לזנוהי תרין מכלא יעלון לותך לקימא  {כא} ואת סב לך מכל מיכל דמתאכל ותכנוש לותך ויהי לך ולהון למיכל  {כב} ועבד נח ככל די פקיד יתה יי כן עבד    {א} ואמר יי לנח עול את וכל אנש ביתך לתבותא ארי יתך חזיתי זכאי קדמי בדרא הדין  {ב} מכל בעירא דכיא תסב לך שבעא שבעא דכר ונוקבא ומן בעירא דלא איתהא דכיא היא תרין דכר ונוקבא  {ג} אף מעופא דשמיא שבעא שבעא דכר ונוקבא לקימא זרעא על אפי כל ארעא  {ד} ארי לזמן יומין עוד שבעא אנא מחת מטרא על ארעא ארבעין יממין וארבעין לילון ואמחי ית כל יקומא די עבדת מעל אפי ארעא  {ה} ועבד נח ככל די פקדה יי  {ו} ונח בר שת מאה שנין וטופנא הוה מיא על ארעא  {ז} ועאל נח ובנוהי ואתתה ונשי בנוהי עמה לתבותא מן קדם מי טופנא  {ח} מן בעירא דכיא ומן בעירא די ליתהא דכיא ומן עופא וכל די רחש על ארעא  {ט} תרין תרין עלו לות נח לתבותא דכר ונוקבא כמא די פקיד יי ית נח  {י} והוה לזמן שבעת יומין ומי טופנא הוו על ארעא  {יא} בשנת שת מאה שנין לחיי נח בירחא תנינא בשבעת עשרא יומא לירחא ביומא הדין אתבזעו כל מבועי תהומא רבא וכוי שמיא אתפתחו  {יב} והוה מטרא נחת על ארעא ארבעין יממין וארבעין לילון  {יג} בכרן יומא הדין עאל נח ושם וחם ויפת בני נח ואתת נח ותלתא נשי בנוהי עמהון לתבותא  {יד} אנון וכל חיתא לזנה וכל בעירא לזנה וכל רחשא דרחש על ארעא לזנוהי וכל עופא לזנוהי כל צפר כל דפרח  {טו} ועלו עם נח לתבותא תרין תרין מכל בשרא די בה רוחא דחיי  {טז} ועליא דכר ונוקבא מכל בשרא עלו כמא די פקיד יתה יי ואגן יי (במימרה) עלוהי  {יז} והוה טופנא ארבעין יממין על ארעא וסגיאו מיא ונטלו ית תבותא ואתרמת מעל ארעא  {יח} ותקיפו מיא וסגיאו לחדא על ארעא ומהלכא תבותא על אפי מיא  {יט} ומיא תקיפו לחדא לחדא על ארעא ואתחפיאו כל טוריא רמיא די תחות כל שמיא  {כ} חמש עשרי אמין מלעלא תקיפו מיא ואתחפיאו טוריא  {כא} ומית כל בשרא דרחש על ארעא בעופא ובבעירא ובחיתא ובכל רחשא דרחש על ארעא וכל אנשא  {כב} כל די נשמתא רוחא דחיין באפוהי מכל די ביבשתא מיתו  {כג} ומחא ית כל יקומא די על אפי ארעא מאנשא עד בעירא עד רחשא ועד עופא דשמיא ואתמחיאו מן ארעא ואשתאר ברם נח ודי עמה בתבותא  {כד} ותקיפו מיא על ארעא מאה וחמשין יומין    {א} ודכיר יי ית נח וית כל חיתא וית כל בעירא די עמה בתבותא ואעבר יי רוחא על ארעא ונחו מיא  {ב} ואסתכרו מבועי תהומא וכוי שמיא ואתכלי מטרא מן שמיא  {ג} ותבו מיא מעל ארעא אזלין ותיבין וחסרו מיא מסוף מאה וחמשין יומין  {ד} ונחת תבותא בירחא שביעאה בשבעת עשר יומא לירחא על טורי קרדו  {ה} ומיא הוו אזלין וחסרין עד ירחא עשיראה בעשיראה בחד לירחא אתחזיאו רישי טוריא  {ו} והוה מסוף ארבעין יומין ופתח נח ית כות תבותא די עבד  {ז} ושלח ית עורבא ונפק מפק ותיב עד דיבישו מיא מעל ארעא  {ח} ושלח ית יונה מלותה למחזי הקליאו מיא מעל אפי ארעא  {ט} ולא אשכחת יונה מנח לפרסת רגלה ותבת לותה לתבותא ארי מיא על אפי כל ארעא ואושיט ידה ונסבה ואעיל יתה לותה לתבותא  {י} ואוריך עוד שבעא יומין אחרנין ואוסיף שלח ית יונה מן תבותא  {יא} ואתת לותה יונה לעדן רמשא והא טרף זיתא תביר נחית בפומה וידע נח ארי קליאו מיא מעל ארעא  {יב} ואוריך עוד שבעא יומין אחרנין ושלח ית יונה ולא אוסיפת למתוב לותה עוד  {יג} והוה בשת מאה וחד שנין בקדמאה בחד לירחא נגובו מיא מעל ארעא ואעדי נח ית חופאה דתבותא וחזא והא נגובו אפי ארעא  {יד} ובירחא תנינא בעשרין ושבעא יומא לירחא יבישת ארעא  {טו} ומליל יי עם נח למימר  {טז} פוק מן תבותא את ואתתך ובנך ונשי בניך עמך  {יז} כל חיתא דעמך מכל בשרא בעופא ובבעירא ובכל רחשא דרחש על ארעא אפיק עמך ויתילדון בארעא ויפשון ויסגון על ארעא  {יח} ונפק נח ובנוהי ואתתה ונשי בנוהי עמה  {יט} כל חיתא כל רחשא וכל עופא כל דרחש על ארעא לזרעיתהון נפקו מן תבותא  {כ} ובנא נח מדבחא קדם יי ונסיב מכל בעירא דכיא ומכל עופא דכי ואסיק עלון במדבחא  {כא} וקביל יי ברעוא ית קורבנה ואמר יי במימרה לא אוסף למילט עוד ית ארעא בדיל חובי אנשא ארי יצרא לבא דאנשא ביש מזעירה ולא אוסף עוד לממחי ית כל דחי כמא דעבדית  {כב} עוד כל יומי ארעא זרועא וחצדא וקורא וחומא וקיטא וסתוא וימם וליליא לא יבטלון    {א} ובריך יי ית נח וית בנוהי ואמר להון פושו וסגו ומלו ית ארעא  {ב} ודחלתכון ואימתכון תהי על כל חות ארעא ועל כל עופא דשמיא בכל די תרחיש ארעא ובכל נוני ימא בידכון יהון מסירין  {ג} כל רחשא דהוא חי לכון יהי למיכל כירוק עשבא יהבית לכון ית כלא  {ד} ברם בשרא בנפשה דמה לא תכלון  {ה} וברם ית דמכון לנפשתיכון אתבע מיד כל חיתא אתבענה ומיד אנשא מיד גבר דישוד ית דמא דאחוהי אתבע ית נפשא דאנשא  {ו} דישוד דמא דאנשא בסעדין על מימר דיניא דמה יתשד ארי בצלמא דיי עבד ית אנשא  {ז} ואתון פושו וסגו אתילידו בארעא וסגו בה  {ח} ואמר יי לנח ולבנוהי עמה למימר  {ט} ואנא הא אנא מקים ית קימי עמכון ועם בניכון בתריכון  {י} ועם כל נפשא חיתא דעמכון בעופא בבעירא ובכל חית ארעא דעמכון מכל נפקי תבותא לכל חית ארעא  {יא} ואקם ית קימי עמכון ולא ישתיצי כל בשרא עוד ממי טופנא ולא יהי עוד טופנא לחבלא ארעא  {יב} ואמר יי דא את קים די אנא יהב בין מימרי ובינכון ובין כל נפשא חיתא די עמכון לדרי עלמא  {יג} ית קשתי יהבית בעננא ותהי לאת קים בין מימרי ובין ארעא  {יד} ויהי בעננותי עננא על ארעא ותתחזי קשתא בעננא  {טו} ודכירנא ית קימי די בין מימרי וביניכון ובין כל נפשא חיתא בכל בשרא ולא יהי עוד מיא לטופנא לחבלא כל בשרא  {טז} ותהי קשתא בעננא ואחזנה למדכר קים עלם בין מימרא דיי ובין כל נפשא חיתא בכל בשרא די על ארעא  {יז} ואמר יי לנח דא את קים די אקמית בין מימרי ובין כל בשרא די על ארעא  {יח} והוו בני נח די נפקו מן תבותא שם וחם ויפת וחם הוא אבוהי דכנען  {יט} תלתא אלין בני נח ומאלין אתבדרו כל ארעא  {כ} ושרי נח גבר פלח בארעא ונציב כרמא  {כא} ושתי מן חמרא ורוי ואתגלי בגו משכנה  {כב} וחזא חם אבוהי דכנען ית עריתא דאבוהי וחוי לתרין אחוהי בשוקא  {כג} ונסיב שם ויפת ית כסותא ושויו על כתף תרויהון ואזלו מחזרין וחפיאו ית עריתא דאבוהון ואפיהון מחזרין ועריתא דאבוהון לא חזו  {כד} ואתער נח מחמרה וידע ית די עבד לה ברה זעירא  {כה} ואמר ליט כנען עבד פלח עבדין יהי לאחוהי  {כו} ואמר בריך יי אלהה דשם ויהי כנען עבדא להון  {כז} יפתי יי ליפת וישרי שכינתה במשכנה דשם ויהי כנען עבדא להון  {כח} וחיא נח בתר טופנא תלת מאה וחמשין שנין  {כט} והוו כל יומי נח תשע מאה וחמשין שנין ומית    {א} ואלין תולדת בני נח שם חם ויפת ואתילידו להון בנין בתר טופנא  {ב} בני יפת גומר ומגוג ומדי ויון ותובל ומשך ותירס  {ג} ובני גומר אשכנז וריפת ותוגרמה  {ד} ובני יון אלישה ותרשיש כתים ודדנים  {ה} מאלין אתפרשו נגות עממיא בארעהון גבר ללישנה לזרעיתהון בעממיהון  {ו} ובני חם כוש ומצרים ופוט וכנען  {ז} ובני כוש סבא וחוילה וסבתה ורעמה וסבתכא ובני רעמה שבא ודדן  {ח} וכוש אוליד ית נמרד הוא שרי למהוי גבר תקיף בארעא  {ט} הוא הוה גבר תקיף קדם יי על כן יתאמר כנמרד גבר תקיף קדם יי  {י} והוה ריש מלכותה בבל וארך ואכד וכלנה בארעא דבבל  {יא} מן ארעא (ס''א עיצה) ההיא נפק אתוראה ובנא ית נינוה וית רחבת (נ''א רחובי) קרתא וית כלח  {יב} וית רסן בין נינוה ובין כלח היא קרתא רבתא  {יג} ומצראי (בכל הס' ומצרים) אוליד ית לודאי וית ענמאי וית להבאי וית נפתוחאי  {יד} וית פתרוסאי וית כסלוחאי די נפקו מתמן פלשתאי וית קפוטקאי  {טו} וכנען אוליד ית צידון בכרה וית חת  {טז} וית יבוסאי וית אמוראי וית גרגשאי  {יז} וית חואי וית ערקאי וית אנתוסאי  {יח} וית ארודאי וית צמראי וית חמתאי ובתר כן אתבדרו זרעית כנענאי  {יט} והוה תחום כנענאי מצידון מטי לגרר עד עזה מטי לסדום ועמורה ואדמה וצבוים עד לשע  {כ} אלין בני חם לזרעיתהון ללישנהון בארעתהון בעממיהון  {כא} ולשם אתיליד אף הוא אבוהון דכל בני עבר אחוהי דיפת רבא  {כב} בני שם עילם ואשור וארפכשד ולוד וארם  {כג} ובני ארם עוץ וחול וגתר ומש  {כד} וארפכשד אוליד ית שלח ושלח אוליד ית עבר  {כה} ולעבר אתילידו תרין בנין שום חד פלג ארי ביומוהי אתפליגת ארעא ושום אחוהי יקטן  {כו} ויקטן אוליד ית אלמודד וית שלף וית חצרמות וית ירח  {כז} וית הדורם וית אוזל וית דקלה  {כח} וית עובל וית אבימאל וית שבא  {כט} וית אופר וית חוילה וית יובב כל אלין בני יקטן  {ל} והוה מותבנהון ממשא מטי לספר טור מדינחא  {לא} אלין בני שם לזרעיתהון ללישנהון לארעתהון בעממיהון  {לב} אלין זרעית בני נח לתולדתהון בעממיהון ומאלין אתפרשו עממיא בארעא בתר טופנא    {א} והוה כל ארעא לישן חד וממלל חד  {ב} והוה במטלהון בקדמיתא ואשכחו בקעתא בארעא דבבל ויתיבו תמן  {ג} ואמרו גבר לחברה הבו נרמי לבנין ונוקדינון בנורא יוקדתא (נ''י בנורא) והות להון לבנתא לאבנא וחימרא הוה להון לשיע  {ד} ואמרו הבו נבני לנא קרתא ומגדלא ורישה מטי עד צית שמיא ונעביד לנא שום דילמא נתבדר על אפי כל ארעא  {ה} ואתגלי יי לאתפרעא על עובדי קרתא ומגדלא די בנו בני אנשא  {ו} ואמר יי הא עמא חד ולישן חד לכלהון ודין דשריו למעבד וכען לא יתמנע מנהון כל דחשיבו למעבד  {ז} הבו נתגלי ונבלבל תמן לישנהון דלא ישמעון (גבר) אנש לישן חברה  {ח} ובדר יי יתהון מתמן על אפי כל ארעא ומנעו למבני (נ''י ואתמנע מלמבני) קרתא  {ט} על כן קרא שמה בבל ארי תמן בלבל יי לישן כל ארעא ומתמן בדרנון יי על אפי כל ארעא  {י} אלין תולדת שם שם בר מאה שנין ואוליד ית ארפכשד תרתין שנין בתר טופנא  {יא} וחיא שם בתר דאוליד ית ארפכשד חמש מאה שנין ואוליד בנין ובנן  {יב} וארפכשד חיא תלתין וחמש שנין ואוליד ית שלח  {יג} וחיא ארפכשד בתר דאוליד ית שלח ארבע מאה ותלת שנין ואוליד בנין ובנן  {יד} ושלח חיא תלתין שנין ואוליד ית עבר  {טו} וחיא שלח בתר דאוליד ית עבר ארבע מאה ותלת שנין ואוליד בנין ובנן  {טז} וחיא עבר תלתין וארבע שנין ואוליד ית פלג  {יז} וחיא עבר בתר דאוליד ית פלג ארבע מאה ותלתין שנין ואוליד בנין ובנן  {יח} וחיא פלג תלתין שנין ואוליד ית רעו  {יט} וחיא פלג בתר דאוליד ית רעו מאתן ותשע שנין ואוליד בנין ובנן  {כ} וחיא רעו תלתין ותרתין שנין ואוליד ית שרוג  {כא} וחיא רעו בתר דאוליד ית שרוג מאתן ושבע שנין ואוליד בנין ובנן  {כב} וחיא שרוג תלתין שנין ואוליד ית נחור  {כג} וחיא שרוג בתר דאוליד ית נחור מאתן שנין ואוליד בנין ובנן  {כד} וחיא נחור עשרין ותשע שנין ואוליד ית תרח  {כה} וחיא נחור בתר דאוליד ית תרח מאה ותשע עשר שנין ואוליד בנין ובנן  {כו} וחיא תרח שבעין שנין ואוליד ית אברם ית נחור וית הרן  {כז} ואלין תולדת תרח תרח אוליד ית אברם ית נחור וית הרן והרן אוליד ית לוט  {כח} ומית הרן על אפי תרח אבוהי בארעא דילדותה באורא דכסדאי  {כט} ונסיב אברם ונחור להון נשין שום אתת אברם שרי ושום אתת נחור מלכה בת הרן אבוהא דמלכה ואבוהא דיסכה  {ל} והות שרי עקרה לית לה ולד  {לא} ודבר תרח ית אברם ברה וית לוט בר הרן בר ברה וית שרי כלתה אתת אברם ברה ונפקו עמהון מאורא דכסדאי למיזל לארעא דכנען ואתו עד חרן ויתיבו תמן  {לב} והוו יומי תרח מאתן וחמש שנין ומית תרח בחרן פפפ     {א} ואמר יי לאברם איזל לך מארעך ומילדותך ומבית אבוך לארעא די אחזנך  {ב} ואעבדנך לעם סגי ואברכנך וארבי שמך ותהא מברך  {ג} ואברך מברכך ומלטטך אילוט ויתברכון בדילך כל זרעית ארעא  {ד} ואזל אברם כמא דמליל עמה יי ואזל עמה לוט ואברם בר שבעין וחמש שנין במפקה מחרן  {ה} ודבר אברם ית שרי אתתה וית לוט בר אחוהי וית כל קנינהון די קנו וית נפשתא דשעבידו לאוריתא בחרן ונפקו למיזל לארעא דכנען ואתו לארעא דכנען  {ו} ועבר אברם בארעא עד אתר שכם עד מישר מורה וכנענאה בכן בארעא  {ז} ואתגלי יי לאברם ואמר לבנך אתן ית ארעא הדא ובנא תמן מדבחא קדם יי דאתגלי לה  {ח} ואסתלק מתמן לטורא ממדנח לבית אל ופרס משכנה בית אל ממערבא ועי ממדינחא ובנא תמן מדבחא קדם יי וצלי בשמא דיי  {ט} ונטל אברם אזל ונטל לדרומא  {י} והוה כפנא בארעא ונחת אברם למצרים לאתותבא תמן ארי תקיף כפנא בארעא  {יא} והוה כד קריב למיעל למצרים ואמר לשרי אתתה הא כען ידעית ארי אתתא שפירת חיזו את  {יב} ויהי כד (נ''י ארי) יחזון יתיך מצראי ויימרון אתתה דא ויקטלון יתי ויתיך יקימון  {יג} אמרי כען אחתי את בדיל דייטב לי בדילך ותתקים נפשי בפתגמיכי  {יד} והוה כד על אברם למצרים וחזו מצראי ית אתתא ארי שפירא היא לחדא  {טו} וחזו יתה רברבי פרעה ושבחו יתה לפרעה ואדברת אתתא לבית פרעה  {טז} ולאברם אוטיב בדילה והוו לה עאן ותורין וחמרין ועבדין ואמהן ואתנן וגמלין  {יז} ואיתי יי על פרעה מכתשין רברבין ועל אנש ביתה על עיסק שרי אתת אברם  {יח} וקרא פרעה לאברם ואמר מה דא עבדת לי למא לא חויתא לי ארי אתתך היא  {יט} למא אמרת אחתי היא ודברית יתה לי לאתו וכען הא אתתך דבר ואיזל  {כ} ופקיד עלוהי פרעה גוברין ואלויאו יתה וית אתתה וית כל דילה    {א} וסליק אברם ממצרים הוא ואתתה וכל דילה ולוט עמה לדרומא  {ב} ואברם תקיף לחדא בבעירא בכספא ובדהבא  {ג} ואזל למטלנוהי מדרומא ועד בית אל עד אתרא די פרס תמן משכנה בקדמיתא בין בית אל ובין עי  {ד} לאתר מדבחא די עבד תמן בקדמיתא וצלי תמן אברם בשמא דיי  {ה} ואף ללוט דאזיל עם אברם הוה עאן ותורין ומשכנין  {ו} ולא סוברת יתהון ארעא למיתב כחדא ארי הוה קנינהון סגי ולא יכילו למיתב כחדא  {ז} והות מצותא בין רעי בעירה דאברם ובין רעי בעירה דלוט וכנענאה ופרזאה בכן יתיב בארעא  {ח} ואמר אברם ללוט לא כען תהי מצותא בינא ובינך ובין רעותי ובין רעותך ארי גוברין אחין אנחנא  {ט} הלא כל ארעא קדמך אתפרש כען מלותי אם את לצפונא ואנא לדרומא ואם את לדרומא ואנא לצפונא  {י} וזקף לוט ית עינוהי וחזא ית כל מישר ירדנא ארי כלה בית שקיא קדם חבלות יי ית סדום וית עמרא כגנתא דיי כארעא דמצרים מטי לצוער  {יא} ובחר ליה לוט ית כל מישר ירדנא ונטל לוט מלקדמין ואתפרשו גבר מלות אחוהי  {יב} אברם יתיב בארעא דכנען ולוט יתיב בקרוי מישרא ופרס עד סדום  {יג} ואנשין דסדום בישין בממונהון וחיבין בגויתהון קדם יי לחדא  {יד} ויי אמר לאברם בתר דאתפרש לוט מעמה זקוף כען עינך וחזי מן אתרא דאת תמן לצפונא ולדרומא ולמדינחא ולמערבא  {טו} ארי ית כל ארעא די את חזי לך אתננה ולבניך עד עלם  {טז} ואשוי ית בניך סגיאין כעפרא דארעא כמא די לא אפשר לגבר לממני ית עפרא דארעא אף בניך לא יתמנון  {יז} קום הליך בארעא לארכה ולפתיה ארי לך אתנינה  {יח} ופרס אברם ואתא ויתב במישרי ממרא די בחברון ובנא תמן מדבחא קדם יי    {א} והוה ביומי אמרפל מלכא דבבל אריוך מלכא דאלסר כדרלעומר מלכא דעילם ותדעל מלכא דעממי  {ב} סדרו (נ''א עבדו) קרבא עם ברע מלכא דסדום ועם ברשע מלכא דעמרה שנאב מלכא דאדמה ושמאבר מלכא דצבוים ומלכא דבלע היא צוער  {ג} כל אלין אתכנשו למישר חקליא הוא אתר ימא דמלחא  {ד} תרתי עשרי שנין פלחו ית כדרלעומר ותלת עשרי שנין מרדו  {ה} ובארבע עשרי שנין אתא כדרלעמר ומלכיא דעמה ומחו ית גבריא די בעשתרות קרנים וית תקיפיא דבהמתא וית אמתני דבשוה קריתים  {ו} וית חוראי די בטורהון דשעיר עד מישר פארן דסמיך על מדברא  {ז} ותבו ואתו למישר פלוג דינא היא רקם ומחו ית כל חקל עמלקאה ואף ית אמוראה דיתיב בעין גדי  {ח} ונפק מלכא דסדום ומלכא דעמורה ומלכא דאדמה ומלכא דצבוים ומלכא דבלע היא צוער וסדרו עמהון קרבא במישר חקליא  {ט} עם כדרלעמר מלכא דעילם ותדעל מלכא דעממין ואמרפל מלכא דבבל ואריוך מלכא דאלסר ארבעה מלכין לקביל חמשא  {י} ומישר חקליא בירין בירין מסקן חימרא וערקו מלכא דסדום ועמורה ונפלו תמן ודאשתארו לטורא ערקו  {יא} ושבו ית כל קנינא דסדום ועמורה וית כל מיכלהון ואזלו  {יב} ושבו ית לוט וית קנינה בר אחוהי דאברם ואזלו והוא יתיב בסדום  {יג} ואתא משיזבא וחוי לאברם עבראה והוא שרי במישרי ממרא אמוראה אחוהי דאשכול ואחוהי דענר ואינון אנשי קימה דאברם  {יד} ושמע אברם ארי אשתבי אחוהי וזריז ית עולמוהי ילידי ביתה תלת מאה ותמני עסר ורדף עד דן  {טו} ואתפלג עליהון ליליא הוא ועבדוהי ומחונון ורדפנון עד חובא די מצפונא לדמשק  {טז} ואתיב ית כל קנינא ואף ית לוט בר אחוהי וקנינה אתיב ואף ית נשיא וית עמא  {יז} ונפק מלכא דסדום לקדמותה בתר דתב מלממחי ית כדרלעומר וית מלכיא די עמה למישר מפנא הוא אתר בית ריסא דמלכא  {יח} ומלכי צדק מלכא דירושלם אפיק לחם וחמר והוא משמש קדם אל עלאה  {יט} וברכיה ואמר בריך אברם לאל עלאה דקנינה שמיא וארעא  {כ} ובריך אל עלאה דמסר סנאיך בידך ויהב ליה חד מן עשרא מכלא  {כא} ואמר מלכא דסדום לאברם הב לי נפשתא וקנינא (סב) דבר לך  {כב} ואמר אברם למלכא דסדום ארמית ידי בצלו קדם יי אל עלאה דקנינה שמיא וארעא  {כג} אם מחוטא ועד ערקת מסנא ואם אסב מכל די לך ולא תימר אנא אעתרית ית אברם  {כד} לחוד (בר) מדאכלו עולמיא וחלק גבריא די אזלו עמי ענר אשכול וממרא אינון יקבלון חלקהון    {א} בתר פתגמיא האלין הוה פתגמא דיי עם אברם בנבואה למימר לא תדחל אברם מימרי תקוף לך אגרך סגי לחדא  {ב} ואמר אברם יי אלהים מה תתן לי ואנא אזיל בלא ולד ובר פרנסא הדין דבביתי הוא דמשקאה אליעזר  {ג} ואמר אברם הא לי לא יהבת ולד והא בר ביתי ירית יתי  {ד} והא פתגמא דיי עמה למימר לא ירתינך דין אלהין בר דתוליד הוא ירתינך  {ה} ואפיק יתה לברא ואמר אסתכי כען לשמיא ומני כוכביא אם תכול לממני יתהון ואמר ליה כדין יהון בנך  {ו} והימין במימרא דיי וחשבה ליה לזכו  {ז} ואמר לה אנא יי דאפקתך מאורא דכשדאי למתן לך ית ארעא הדא למירתה  {ח} ואמר יי אלהים במה אידע ארי ארתנה  {ט} ואמר לה קרב קדמי עגלין תלתא ועזין תלתא ודכרין תלת ושפנינא ובר יונה  {י} וקרב קדמוהי ית כל אלין ופליג יתהון בשוה ויהב פלגיא פלוג לקביל חבריה וית עופא לא פליג  {יא} ונחת עופא על פגליא ואפרח יתהון אברם  {יב} והוה שמשא למיעל ושינתא נפלת על אברם והא אימתא קבל סגי נפלת עלוהי  {יג} ואמר לאברם מדע תדע ארי דירין יהון בניך בארעא דלא דילהון ויפלחון בהון ויענון יתהון ארבע מאה שנין  {יד} ואף ית עמא דיפלחון בהון דיין אנא ובתר כן יפקון בקנינא סגי  {טו} ואת תעול לות אבהתך בשלם תתקבר בסיבו טבא  {טז} ודרא רביעאה יתובון הכא ארי לא שלים חובא דאמוראה עד כען  {יז} והוה שמשא עלת וקבלא הוה והא תנור דתנן ובעור דאשתא דעדא בין פלגיא האלין  {יח} ביומא ההוא גזר יי עם אברם קים למימר לבנך יהבית ית ארעא הדא מן נהרא דמצרים ועד נהרא רבא נהרא פרת  {יט} ית שלמאי וית קנזאי וית קדמונאי  {כ} וית חתאי וית פרזאי וית גבראי  {כא} וית אמוראי וית כנענאי וית גרגשאי וית יבוסאי    {א} ושרי אתת אברם לא ילידת לה ולה אמתא מצריתא ושמה הגר  {ב} ואמרת שרי לאברם הא כען מנעני יי מלמילד עול כען לות אמתי מאים אתבני מנה וקביל אברם למימר שרי  {ג} ודברת שרי אתת אברם ית הגר מצריתא אמתה מסוף עשר שנין למיתב אברם בארעא דכנען ויהבת יתה לאברם בעלה לה לאנתו  {ד} ועל לות הגר ועדיאת וחזת ארי עדיאת וקלת רבנתה בעינהה  {ה} ואמרת שרי לאברם דין לי עלך אנא יהבית אמתי לך וחזת ארי עדיאת וקלית בעינהה ידין יי ביני ובינך  {ו} ואמר אברם לשרי הא אמתיך בידך עבידי לה כדתקין בעיניכי ועניתה שרי וערקת מקדמהה  {ז} ואשכחה מלאכא דיי על עינא דמיא במדברא על עינא בארחא דחגרא  {ח} ואמר הגר אמתא דשרי מנן את אתיא ולאן את אזלא ואמרת מן קדם שרי רבנתי אנא ערקא (ערקת)  {ט} ואמר לה מלאכא דיי תובי לות רבונתיך ואשתעבדי תחות ידהא  {י} ואמר לה מלאכא דיי אסגאה אסגי ית בניכי ולא יתמנון מסגי  {יא} ואמר לה מלאכא דיי הא את מעדיא ותלדין בר ותקרין שמה ישמעאל ארי קביל יי צלותיך  {יב} והוא יהא מרוד באנשא הוא יהא צריך לכלא ואף כל בני אנשא יהון צריכין לה ועל אפי כל אחוהי ישרי  {יג} וצליאת בשמא דיי דמתמלל עמה אמרת את הוא אלהא דחזי כלא ארי אמרת הברם הכא (נ''א האף אנא) שריתי חזיא בתר דאתגלי לי  {יד} על כן קרא לבארא בארא דמלאך קיימא אתחזי עלה הא היא בין רקם ובין חגרא  {טו} וילידת הגר לאברם בר וקרא אברם שום בריה דילידת הגר ישמעאל  {טז} ואברם בר תמנן ושית שנין כד ילידת הגר ית ישמעאל לאברם    {א} והוה אברם בר תשעין ותשע שנין ואתגלי יי לאברם ואמר ליה אנא אל שדי פלח קדמי והוי שלים  {ב} ואתן קימי בין מימרי ובינך ואסגי יתך לחדא לחדא  {ג} ונפל אברם על אפוהי ומליל עמה יי למימר  {ד} אנא הא (גזר) קימי עמך ותהי לאב סגי עממין  {ה} ולא יתקרי עוד ית שמך אברם ויהי שמך אברהם ארי אב סגי עממין יהבתך  {ו} ואפיש יתך לחדא לחדא ואתננך לכנשין ומלכין דשליטין בעממיא מנך יפקון  {ז} ואקים ית קימי בין מימרי ובינך ובין בנך בתרך לדריהון לקים עלם למהוי לך לאלהא ולבניך בתרך  {ח} ואתן לך ולבניך בתרך ית ארעא תותבותך ית כל ארעא דכנען לאחסנת עלם ואהוי להון לאלהא  {ט} ואמר יי לאברהם ואת ית קימי תטר את ובנך בתרך לדריהון  {י} דא קימי די תטרון בין מימרי וביניכון ובין בניך בתרך מגזר לכון כל דכורא  {יא} ותגזרון ית בשרא דערלתכון ותהי (נ''י ותהא) לאת קים בין מימרי וביניכון  {יב} ובר תמניא יומין יתגזר (יגזר) לכון כל דכורא לדרתיכון ילידי ביתא וזביני כספא מכל בר עממין דלא מבנך הוא  {יג} אתגזרא יתגזרון (נ''י מגזר יגזר) יליד ביתך וזבין כספך ותהי קימי בבשריכון לקים עלם  {יד} וערל דכורא די לא יגזר ית בשר ערלתה וישתיצי אנשא ההוא מעמיה ית קימי אשני  {טו} ואמר יי לאברהם שרי אתתך לא תקרי ית שמה שרי ארי שרה שמה  {טז} ואברך יתה ואף אתן מנה לך בר ואברכנה ותהי לכנשין מלכין דשליטין בעממיא מנה יהון  {יז} ונפל אברהם על אפוהי וחדי ואמר בלבה הלבר מאה שנין יהי ולד ואם שרה הבת תשעין שנין תליד  {יח} ואמר אברהם קדם יי לוי ישמעאל יתקים קדמך  {יט} ואמר יי בקושטא שרה אתתך תליד לך בר ותקרי ית שמה יצחק ואקים ית קימי עמה לקים עלם לבנוהי בתרוהי  {כ} ועל ישמעאל קבלית צלותך הא ברכית יתה ואפיש יתה ואסגי יתה לחדא לחדא תרין עשר רברביא יליד ואתנניה לעם סגי  {כא} וית קימי אקים עם יצחק די תליד לך שרה לזמנא הדין בשתא אחרנתא  {כב} ושיצי למללא עמה ואסתלק יקרא דיי מעלווהי דאברהם  {כג} ודבר אברהם ית ישמעאל ברה וית כל ילידי ביתה וית כל זביני כספה כל דכורא באנשי בית אברהם וגזר ית בשרא דערלתהון בכרן יומא הדין כמא די מליל עמה יי  {כד} ואברהם בר תשעין ותשע שנין כד גזר בשרא דערלתה  {כה} וישמעאל ברה בר תלת עשרי שנין כד גזר ית בשרא דערלתה  {כו} בכרן יומא הדין (גזר) אתגזר אברהם וישמעאל ברה  {כז} וכל אנשי ביתה ילידי ביתא וזביני כספא מן בר עממין אתגזרו (גזרו) עמה פפפ     {א} ואתגלי לה יי במישרי ממרא והוא יתב בתרע משכנא כמיחם יומא  {ב} וזקף עינוהי וחזא והא תלתא גברין (נ''י גברין) קימין עלווהי וחזא ורהט לקדמותהון מתרע משכנא וסגיד על ארעא  {ג} ואמר יי אם כען אשכחית רחמין קדמך (נ''י בעיניך) לא כען תעבר מעל עבדך  {ד} יסבון כען זעיר מיא ואסחו רגליכון ואסתמיכו תחות אילנא  {ה} ואסב פתא דלחמא וסעידו לבכון בתר כן תעברון ארי על כן עברתון על עבדכון ואמרו כן תעביד כמא די מללתא  {ו} ואוחי אברהם למשכנא לות שרה ואמר אוחא תלת סאין קמחא דסלתא לושי ועבידי גריצן  {ז} ולות תורי רהט אברהם ודבר בר תורי רכיך וטב ויהב לעולמא ואוחי למעבד יתה  {ח} ונסיב שמן וחלב ובר תורי די עבד ויהב קדמיהון והוא משמש עלויהון תחות אילנא ואכלו  {ט} ואמרו לה אן שרה אתתך ואמר הא במשכנא  {י} ואמר מתב אתוב לותך כעדן דאתון קימין והא בר לשרה אתתך ושרה שמעת בתרע משכנא והוא אחורוהי  {יא} ואברהם ושרה סיבו עלו ביומין פטק מלמהוי לשרה אורח כנשיא  {יב} וחיכת שרה בטעהה למימר בתר דסיבית הות לי עולימו ורבוני םיב  {יג} ואמר יי לאברהם למא דנן חיכת שרה למימר הברם בקושטא אוליד ואנא סיבית  {יד} היתכסי מן קדם יי פתגמא לזמן אתוב לותך כעדן דאתון קימין ולשרה בר  {טו} וכדיבת שרה למימר לא חיכית ארי דחלת ואמר לא ברם חיכת  {טז} וקמו מתמן גבריא ואסתכיאו על אפי סדום ואברהם אזל עמהון לאלוואיהון  {יז} ויי אמר המכסי אנא מאברהם די אנא עבד  {יח} ואברהם מהוה יהוי לעם סגי ותקיף ויתברכון בדילה כל עממי ארעא  {יט} ארי גלי קדמי (גי' רמב''ן ידעתנה) בדיל די יפקד ית בנוהי וית אנש ביתה בתרוהי ויטרון ארחן דתקנן קדם יי למעבד צדקתא ודינא בדיל אייתי יי על אברהם ית דמלל עלוהי  {כ} ואמר יי קבלת סדום ועמורה ארי סגיאת וחובתהון ארי תקיפת לחדא  {כא} אתגלי כען ואדון הכי קבלתהון דעלת לקדמי עבדו אעבד עמהון גמירא אם לא תיבין ואם תיבין לא אתפרע  {כב} ואתפניאו מתמן גבריא ואזלו לסדום ואברהם עד כען משמש בצלו קדם יי  {כג} וקרב אברהם ואמר הברגז תשיצי זכאה עם חיבא  {כד} מאים אית חמשין זכאין בגו קרתא הברגז תשיצי ולא תשבוק לאתרא בדיל חמשין זכאין די בגוה  {כה} קושטא אנון דינך מלמעבד כפתגמא הדין לקטלא זכאה עם חיבא ויהי זכאה כחיבא קושטא אנון דינך דדין כל ארעא לא יעבד דינא  {כו} ואמר יי אם אשכח בסדום חמשין זכאין בגו קרתא ואשבוק לכל אתרא בדילהון  {כז} ואתב אברהם ואמר הא כען שריתי למללא קדם יי ואנא עפר וקטם  {כח} מאים יחסרון חמשין זכאין חמשא התחבל בחמשא ית כל קרתא ואמר לא אחבל אם אשכח תמן ארבעין וחמשא  {כט} ואוסף עוד למללא קדמוהי ואמר מאים ישתכחון תמן ארבעין ואמר לא אעבד גמרא בדיל ארבעין  {ל} ואמר לא כען יתקף קדם יי (נ''י רוגזא דיי) ואמלל מאים ישתכחון תמן תלתין ואמר לא אעבד גמרא אם אשכח תמן תלתין  {לא} ואמר הא כען שריתי למללא קדם יי מאים ישתכחון תמן עשרין ואמר לא אחבל בדיל עשרין  {לב} ואמר לא כען יתקף קדם יי (נ''י רוגזא דיי) ואמלל ברם זמנא הדא מאים ישתכחון תמן עשרא ואמר לא אחבל בדיל עשרא  {לג} ואסתלק יקרא דיי כד שצי למללא עם אברהם ואברהם תב לאתרה    {א} ועלו תרין מלאכיא לסדום ברמשא ולוט יתב בתרעא (נ''י בתרע) דסדום וחזא לוט וקם לקדמותהון וסגיד על אפוהי על ארעא  {ב} ואמר בבעו כען רבוני זורו כען לבית עבדכון וביתו ואסחו רגליכון ותקדמון ותהכון לארחכון ואמרו לא אלהן ברחובא נבית  {ג} ואתקף בהון לחדא וזרו לותה ועלו לביתה ועבד להון משתיא ופטיר אפא להון ואכלו  {ד} עד לא שכיבו ואנשי קרתא אנשי סדום אקיפו על ביתא מעולימא ועד סבא כל עמא מסופה  {ה} וקרו ללוט ואמרו לה אן גבריא די אתו לותך ליליא אפקנון לותנא ונדע יתהון  {ו} ונפק לותהון לוט לתרעא ודשא אחד בתרוהי  {ז} ואמר בבעו כען אחי לא תבאישון  {ח} הא כען לי תרתין בנן די לא ידענון גבר אפק כען יתהון לותכון ועיבידו להן כדתקן בעיניכון לחוד לגבריא האלין לא תעבדון מדעם ארי על כן עלו בטלל שרותי  {ט} ואמרו קרב להלא ואמרו חד אתא לאתותבא והא דיין דינא כען נבאש לך מדילהון ותקיפו בגברא בלוט לחדא וקריבו למתבר דשא  {י} ואושיטו גבריא ית ידיהון ואיתיאו ית לוט לותהון לביתא וית דשא אחדו  {יא} וית גבריא די בתרע ביתא מחו בשבריריא מזעירא ועד רבא ולאיו לאשכחא תרעא  {יב} ואמרו גבריא ללוט עוד מן לך הכא חתנא ובנך ובנתך וכל די לך בקרתא אפיק מן אתרא  {יג} ארי מחבלין אנחנא ית אתרא הדין ארי סגיאת קבלתהון קדם יי ושלחנא יי לחבלותה  {יד} ונפק לוט ומליל עם חתנוהי נסבי בנתה ואמר קומו פוקו מן אתרא הדין ארי מחבל יי ית קרתא והוה כמחיך בעיני חתנוהי  {טו} וכמסק צפרא הוה ודחיקו מלאכיא בלוט למימר קום דבר ית אתתך וית תרתין בנתך דאשתכחן מהימנא עמך דילמא תלקי בחובי קרתא  {טז} ואתעכב ואתקיפו גבריא בידה ובידא דאתתה ובידא דתרתין בנתה כרחם (נ''י כד חס) יי עלוהי ואפקוהי ואשרוהי מברא לקרתא  {יז} והוה כד אפיקו יתהון לברא ואמר חוס על נפשך לא תסתכי לאחורך ולא תקום בכל מישרא לטורא אשתזב דלמא תלקי  {יח} ואמר לוט להון בבעו כען רבוני (נ''י יי)  {יט} הא כען אשכח עבדך רחמין קדמך ואסגיתא טיבותך די עבדת עמי לקימא ית נפשי ואנא לית אנא יכיל לאשתזבא לטורא דילמא תערענני בשתא ואימות  {כ} הא כען קרתא הדא קריבא למעירוק לתמן והיא זעירא אשתזב כען תמן הלא זעירא היא ותתקים נפשי  {כא} ואמר לה הא נסיבית אפך אף לפתגמא הדין בדיל דלא למהפך ית קרתא דבעיתא עלה  {כב} אוחי לאשתזב תמן ארי לא אכול למעבד פתגמא עד מיתך לתמן על כן קרא שמא דקרתא צוער  {כג} שמשא נפק על ארעא ולוט על לצוער  {כד} ויי אמטר על סדום ועל עמורה גפריתא ואשתא מן קדם יי מן שמיא  {כה} והפך ית קרויא האלין וית כל מישרא וית כל יתבי קרויא וצמחא דארעא  {כו} ואסתכיאת אתתה מבתרוהי והות קמא דמלחא  {כז} ואקדים אברהם בצפרא לאתרא דשמש תמן בצלו קדם יי  {כח} ואסתכי על אפי סדום ועמורה ועל כל אפי ארעא דמישרא וחזא והא סליק תננא דארעא כתננא דאתונא  {כט} והוה בחבלות (נ''י כד חבל) יי ית קרוי מישרא ודכיר יי ית אברהם ושלח ית לוט מגו הפכתא כד הפך ית קרויא די הוה יתב בהן לוט  {ל} וסלק לוט מצוער ויתב בטורא ותרתין בנתה עמה ארי דחיל למתב בצוער ויתב במערתא הוא ותרתין בנתה  {לא} ואמרת רבתא לזערתא אבונא סיב וגבר לית בארעא למיעל עלנא כאורח כל ארעא  {לב} איתא נשקי ית אבונא חמרא ונשכוב עמה ונקים מאבונא בנין  {לג} ואשקיאה ית אבוהן חמרא בליליא הוא ועלת רבתא ושכיבא עם אבוהא ולא ידע במשכבה ובקימה  {לד} והוה ביומא דבתרוהי ואמרת רבתא לזערתא הא שכיבית רמשא עם אבא נשקנה חמרא אף בליליא ועולי שכיבי עמה ונקים מאבונא בנין  {לה} ואשקיאה אף בליליא ההוא ית אבוהן חמרא וקמת זערתא ושכיבת עמה ולא ידע במשכבה ובקימה  {לו} ועדיאן תרתין בנת לוט מאבוהן  {לז} וילידת רבתא בר וקרת שמה מואב הוא אבוהון דמואבא עד יומא דין  {לח} וזערתא אף היא ילידת בר וקרת שמה בר עמי הוא אבוהון דבני עמון עד יומא דין    {א} ונטל מתמן אברהם לארעא דרומא ויתב בין רקם ובין חגרא ואתותב בגרר  {ב} ואמר אברהם על שרה אתתה אחתי היא ושלח אבימלך מלכא דגרר ודבר ית שרה  {ג} ואתא מימר מן קדם יי לות אבימלך בחלמא דליליא ואמר לה הא את מית על עיסק אתתא דדברתא והיא אתת גבר  {ד} ואבימלך לא קרב לותה ואמר יי העם אף זכאי תקטול  {ה} הלא הוא אמר לי אחתי היא והיא אף היא אמרת אחי הוא בקשיטות לבי ובזכאות ידי עבדית דא  {ו} ואמר לה מימר מן קדם יי בחלמא אף קדמי גלי ארי בקשיטות לבך עבדת דא ומנעית אף אנא יתך מלמחטי קדמי על כן לא שבקתך למקרב לותה  {ז} וכען אתיב אתת גברא ארי נביא הוא ויצלי עלך ותחי ואם ליתך מתיב דע ארי מימת תמות את וכל די לך  {ח} ואקדים אבימלך בצפרא וקרא לכל עבדוהי ומליל ית כל פתגמיא האלין קדמיהון ודחילו גובריא לחדא  {ט} וקרא אבימלך לאברהם ואמר לה מה עבדת לנא ומה חבית (נ''י חטית) לך ארי איתיתא עלי ועל מלכותי חובא רבא עובדין די לא כשרין לאתעבדא עבדת עמי  {י} ואמר אבימלך לאברהם מה חזית ארי עבדת ית פתגמא הדין  {יא} ואמר אברהם ארי אמרית לחוד לית דחלתא דיי באתרא הדין ויקטלנני על עיסק אתתי  {יב} וברם בקושטא אחתי בת אבא היא ברם לא בת אמי והות לי לאנתו  {יג} והוה כד טעו עממיא בתר עובדי ידיהון יתי קריב יי לדחלתה מבית אבא ואמרית לה דין (נ''י דא) טיבותיך די תעבדי עמי לכל אתרא די נהך לתמן אמרי עלי אחי הוא  {יד} ודבר אבימלך עאן ותורין ועבדין ואמהן ויהב לאברהם ואתיב לה ית שרה אתתה  {טו} ואמר אבימלך הא ארעי קדמך בדתקין בעיניך תיב  {טז} ולשרה אמר הא יהבית אלף סלעין דכסף לאחיך הא הוא ליך כסות דיקר עינין חלף דשלחית ודברתיך וחזית יתיך וית כל דעמך ועל כל מה דאמרת אתוכחת  {יז} וצלי אברהם קדם יי ואסי יי ית אבימלך וית אתתה ואמהתה ואתרוחו  {יח} ארי מיחד אחד יי באפי כל פתח ולדא לבית אבימלך על עיסק שרה אתת אברהם    {א} ויי דכיר ית שרה כמא די אמר ועבד יי לשרה כמא די מליל  {ב} ועדיאת וילידת שרה לאברהם בר לסיבתוהי לזמן די מליל יתה יי  {ג} וקרא אברהם ית שום ברה דאתיליד לה דילידת לה שרה יצחק  {ד} וגזר אברהם ית יצחק ברה בר תמניא יומין כמא די פקיד יתה יי  {ה} ואברהם בר מאה שנין כד אתיליד לה ית יצחק ברה  {ו} ואמרת שרה חדוא עבד לי יי כל דשמע יחדי לי  {ז} ואמרת מאן מהימן דאמר לאברהם קים דתוניק בנין שרה ארי ילידית בר לסיבתוהי  {ח} ורבא רביא ואתחסיל ועבד אברהם משתיא רבא ביומא דאתחסיל ית יצחק  {ט} וחזת שרה ית בר הגר מצריתא דילידת לאברהם מחייך  {י} ואמרת לאברהם תרך אמתא הדא וית ברה ארי לא ירת בר אמתא הדא עם ברי עם יצחק  {יא} ובאיש פתגמא לחדא בעיני אברהם על עיסק ברה  {יב} ואמר יי לאברהם לא יבאש בעיניך על עולימא ועל אמתך כל די תימר לך שרה קבל מנה ארי ביצחק יתקרון לך בנין  {יג} ואף ית בר אמתא לעם אשונה ארי בנך הוא  {יד} ואקדים אברהם בצפרא ונסיב לחמא ורקבא דמיא ויהב להגר שוי על כתפה וית רביא ושלחה ואזלת ותעת במדברא (נ''א במדבר) באר שבע  {טו} ושלימו מיא מן רקבא ורמת ית רביא תחות חד מן אילניא  {טז} ואזלת ויתיבת לה מקבל ארחיקת (נ''י ארחיק) כמיגד קשתא ארי אמרת לא אחזי במותא דרביא ויתיבת מקבל וארימת ית קלה ובכת  {יז} ושמיע קדם יי ית קלה דרביא וקרא מלאכא דיי להגר מן שמיא ואמר לה מה ליך הגר לא תדחלי ארי שמיע קדם יי ית קלה דרביא באתר דהוא תמן  {יח} קומי טולי ית רביא ואתקיפי ית ידך בה ארי לעם סגי אשונה  {יט} וגלא יי ית עינהה וחזת בירא דמיא ואזלת ומלת ית רקבא מיא ואשקיאת ית רביא  {כ} והוה מימרא דיי בסעדה דרביא ורבא ויתב במדברא והוה רבי קשתא  {כא} ויתב במדברא דפארן ונסיבת לה אמה אתתא מארעא דמצרים  {כב} והוה בעדנא ההיא ואמר אבימלך ופיכל רב חילה לאברהם למימר מימרא דיי בסעדך בכל די את עבד  {כג} וכען קים לי במימרא דיי הכא דלא תשקר בי ובברי ובבר ברי כטיבותא די עבדית עמך תעבד עמי ועם ארעא דאתותבתא בה  {כד} ואמר אברהם אנא אקים  {כה} ואוכח אברהם ית אבימלך על עיסק בירא דמיא די אניסו עבדי אבימלך  {כו} ואמר אבימלך לא ידעית מאן עבד ית פתגמא הדין ואף את לא חוית לי ואף אנא לא שמעית אלהין יומא דין  {כז} ודבר אברהם עאן ותורין ויהב לאבימלך וגזרו תרויהון קים  {כח} ואקים אברהם ית שבע חורפן דעאן בלחודיהן  {כט} ואמר אבימלך לאברהם מה אנון שבע חורפן אלין דאקמתא בלחודיהן  {ל} ואמר ארי ית שבע חורפן תקבל מן ידי בדיל דתהי לי לסהדו ארי חפרית ית בירא הדא  {לא} על כן קרא לאתרא ההוא באר שבע ארי תמן קימו תרויהון  {לב} וגזרו קים בבאר שבע וקם אבימלך ופיכל רב חילה ותבו לארע פלשתאי  {לג} ונציב נצבא (נ''י אילנא) בבאר שבע וצלי תמן בשמא דיי אלהא דעלמא  {לד} ואתותב אברהם בארע פלשתאי יומין סגיאין    {א} והוה בתר פתגמיא האלין ויי נסי ית אברהם ואמר לה אברהם ואמר הא אנא  {ב} ואמר דבר כען ית ברך ית יחידך די רחמת ית יצחק ואיזל לך לארעא פולחנא ואסקה קדמי תמן לעלתא על חד מן טוריא די אימר לך  {ג} ואקדים אברהם בצפרא וזרז ית חמרה ודבר ית תרין עולימוהי עמה וית יצחק ברה וצלח אעי לעלתא וקם ואזל לאתרא די אמר לה יי  {ד} ביומא תליתאה וזקף אברהם ית עינוהי וחזא ית אתרא מרחיק  {ה} ואמר אברהם לעולימוהי אוריכו לכון הכא עם חמרא ואנא ועולימא נתמטי עד כא ונסגוד ונתוב לותכון  {ו} ונסיב אברהם ית אעי דעלתא ושוי על יצחק ברה ונסיב בידה ית אשתא וית סכינא ואזלו תרויהון כחדא  {ז} ואמר יצחק לאברהם אבוהי ואמר אבא ואמר הא אנא ברי ואמר הא אשתא ואעיא ואן אימרא לעלתא  {ח} ואמר אברהם קדם יי גלי לה אימרא לעלתא ברי ואזלו תרויהון כחדא  {ט} ואתו לאתרא די אמר לה יי ובנא תמן אברהם ית מדבחא וסדר ית אעיא ועקד ית יצחק ברה ושוי יתה על מדבחא עיל מן אעיא  {י} ואושיט אברהם ית ידה ונסיב ית סכינא למיכס ית ברה  {יא} וקרא לה מלאכא דיי מן שמיא ואמר אברהם אברהם ואמר הא אנא  {יב} ואמר לא תושיט ידך לעולימא ולא תעבד לה מדעם ארי כען ידענא (נ''י ידעית) ארי דחלא דיי את ולא מנעת ית ברך ית יחידך מני  {יג} וזקף אברהם ית עינוהי בתר אלין וחזא והא דכרא בתר אחיד באילנא בקרנוהי ואזל אברהם ונסיב ית דכרא ואסקה לעלתא חלף ברה  {יד} ופלח וצלי אברהם תמן באתרא ההוא ואמר קדם יי הכא יהון פלחן דריא בכן יתאמר ביומא הדין בטורא הדין אברהם קדם יי פלח  {טו} וקרא מלאכא דיי לאברהם תנינות מן שמיא  {טז} ואמר במימרי קימית אמר יי ארי חלף די עבדתא ית פתגמא הדין ולא מנעתא ית ברך ית יחידך  {יז} ארי ברכא אברכנך ואסגאה אסגי ית בניך ככוכבי שמיא וכחלא די על כיף ימא וירתון בניך ית קרוי סנאיהון  {יח} ויתברכון בדיל בניך כל עממיא דארעא חלף די קבלתא למימרי  {יט} ותב אברהם לות עולימוהי וקמו ואזלו כחדא לבאר שבע ויתיב אברהם בבאר שבע  {כ} והוה בתר פתגמיא האלין ואתחוא לאברהם למימר הא ילידת מלכה אף היא בנין לנחור אחוך  {כא} ית עוץ בוכרה וית בוז אחוהי וית קמואל אבוהי דארם  {כב} וית כשד וית חזו וית פלדש וית ידלף וית בתואל  {כג} ובתואל אוליד ית רבקה תמניא אלין ילידת מלכה לנחור אחוהי דאברהם  {כד} ולחנתה ושמה ראומה וילידת אף היא ית טבח וית גחם וית תחש וית מעכה פפפ     {א} והוו חיי שרה מאה ועשרין ושבע שנין שני חיי שרה  {ב} ומיתת שרה בקרית ארבע היא חברון בארעא דכנען ואתא אברהם למספדה לשרה ולמבכה  {ג} וקם אברהם מעל אפי מיתה ומלל עם בני חתאה למימר  {ד} דיר ותותב אנא עמכון הבו לי אחסנת קבורא עמכון ואקבר מיתי מן קדמי  {ה} ואתיבו בני חתאה ית אברהם למימר לה  {ו} קבל מננא רבוננא רב קדם יי את ביננא בשפר קברנא קבר ית מיתך אנש מננא ית קברה לא ימנע מנך מלמקבר מיתך  {ז} וקם אברהם וסגיד לעמא דארעא לבני חתאה  {ח} ומלל עמהון למימר אם אית רעוא בנפשכון למקבר ית מיתי מן קדמי קבילו מני ובעו לי מן עפרון בר צוחר  {ט} ויתן לי ית מערת כפלתא די לה די בסטר חקלה בכספא שלים יתנינה לי ביניכון לאחסנת קבורא  {י} ועפרון יתב בגו בני חתאה ואתיב עפרון חתאה ית אברהם קדם בני חתאה לכל עלי תרע קרתה למימר  {יא} לא רבוני קביל מני חקלא יהבית לך ומערתא די בה לך יהביתה לעיני בני עמי יהביתה לך קבר מיתך  {יב} וסגיד אברהם קדם עמא דארעא  {יג} ומליל עם עפרון קדם עמא דארעא למימר ברם אם את עבד לי טיבו קבל מני אתן כספא דמי חקלא סב מני ואקבר ית מיתי תמן  {יד} ואתיב עפרון ית אברהם למימר לה  {טו} רבוני קבל מני ארעא שויא ארבע מאה סלעין דכסף בינא ובינך מה היא וית מיתך קבר  {טז} וקבל אברהם מן עפרון ותקל אברהם לעפרון ית כספא דמליל קדם בני חתאה ארבע מאה סלעין דכסף מתקבל סחורא (נ''י דמתקבל סחורתא) בכל מדינתא  {יז} וקם חקל עפרון די בכפלתא די קדם ממרא חקלא ומערתא די בה וכל אילני די בחקלא די בכל תחומה סחור סחור  {יח} לאברהם לזבינוהי לעיני בני חתאה בכל עלי תרע קרתה  {יט} ובתר כן קבר אברהם ית שרה אתתה במערת חקל כפלתא על אפי ממרא היא חברון בארעא דכנען  {כ} וקם חקלא ומערתא די בה לאברהם לאחסנת קבורא מן בני חתאה    {א} ואברהם סיב על ביומין ויי בריך ית אברהם בכלא  {ב} ואמר אברהם לעבדה סבא דביתה דשליט בכל די לה שוי כען ידך תחות ירכי  {ג} ואקים עלך במימרא דיי אלהא דשמיא ואלהא דארעא דלא תסב אתתא לברי מבנת כנענאי די אנא יתב ביניהון  {ד} אלהין לארעי ולילדותי תיזיל ותסב אתתא לברי ליצחק  {ה} ואמר לה עבדא מאים לא תיבי אתתא למיתי בתרי לארעא הדא האתבא אתיב ית ברך לארעא די נפקתא מתמן  {ו} ואמר לה אברהם אסתמר לך דילמא תתיב ית ברי לתמן  {ז} יי אלהא דשמיא די דברני מבית אבא ומארע ילדותי ודי מלל לי ודי קים לי למימר לברך אתן ית ארעא הדא הוא ישלח מלאכה קדמך ותסב אתתא לברי מתמן  {ח} ואם לא תיבי אתתא למיתי בתרך ותהי זכאה ממומתי דא לחוד ית ברי לא תתב לתמן  {ט} ושוי עבדא ית ידה תחות ירכא דאברהם רבונה וקים לה על פתגמא הדין  {י} ודבר עבדא עשרא גמלין מגמלי רבונה ואזל וכל שפר רבונה בידה וקם ואזל לארם די על פרת לקרתא דנחור  {יא} ואשרי גמליא מברא לקרתא לבארא דמיא לעדן רמשא לעדן דנפקן מליתא  {יב} ואמר יי אלהה דרבוני אברהם זמין כען קדמי יומא דין ועבד טיבו עם רבוני אברהם  {יג} הא אנא קאם על עינא דמיא ובנת אנשי קרתא נפקן לממלי מיא  {יד} ותהי עולמתא דאימר לה ארכיני כען קולתיך ואשתי ותימר אשת ואף גמלך אשקי יתה זמנתא לעבדך ליצחק ובה אידע ארי עבדת טיבו עם רבוני  {טו} והוה הוא עד לא שיצי למללא והא רבקה נפקת דאתילידת לבתואל בר מלכה אתת נחור אחוהי דאברהם וקולתה על כתפה  {טז} ועולמתא שפירת חיזו (נ''י שפירא למחזי) לחדא בתלתא וגבר לא ידעה ונחתת לעינא ומלת קולתה וסלקת  {יז} ורהט עבדא לקדמותה ואמר אשקיני (נ''י אטעמני) כען זעיר מיא מקולתיך  {יח} ואמרת אשת רבוני ואוחיאת ואחיתת קולתה על ידה ואשקתה  {יט} ושיציאת לאשקיותה ואמרת אף לגמלך אמלי עד די ספקון למשתי  {כ} ואוחיאת ונפצת קולתה לבית שקיא ורהטת עוד לבירא לממלי ומלת לכל גמלוהי  {כא} וגברא שהי בה מסתכל שתיק למידע האצלח יי ארחה אם לא  {כב} והוה כד ספיקו גמליא למשתי ונסיב גברא קדשא דדהבא תקלא מתקלה ותרין שירין על ידהא מתקל עשר סלעין דדהבא מתקלהון  {כג} ואמר בת מן את חוי כען לי האית בית אבוך אתר כשר לנא למבת  {כד} ואמרת לה בת בתואל אנא בר מלכה דילידת לנחור  {כה} ואמרת לה אף תבנא אף כסתא סגי עמנא אף אתר כשר למבת  {כו} וכרע גברא וסגיד קדם יי  {כז} ואמר בריך יי אלהא דרבוני אברהם די לא מנע טיבותה וקושטה מן רבוני אנא באורח תקנא דברני יי בית אחוהי דרבוני  {כח} ורהטת עולמתא וחויאת לבית אמה כפתגמיא האלין  {כט} ולרבקה אחא ושמה לבן ורהט לבן לות גברא לברא לות עינא  {ל} והוה כד חזא ית קדשא וית שיריא על ידי אחתה וכד שמע ית פתגמי רבקה אחתה למימר כדין מליל עמי גברא ואתא לות גברא והא קאם עלוי גמליא על עינא  {לא} ואמר עול בריכא דיי למא את קאם בברא ואנא פניתי ביתא ואתר כשר לגמליא  {לב} ועל גברא לביתא ושרא גמליא ויהב תבנא וכסתא לגמליא ומיא לאסחאה רגלוהי ורגלי גבריא דעמה  {לג} ושויאו קדמוהי למיכל ואמר לא איכול עד דאמלל פתגמי ואמר מליל  {לד} ואמר עבדא דאברהם אנא  {לה} ויי בריך ית רבוני לחדא ורבא ויהב לה עאן ותורין וכסף ודהב ועבדין ואמהן וגמלין וחמרין  {לו} וילידת שרה אתת רבוני בר לרבוני בתר דסיבת ויהב לה ית כל דילה  {לז} וקים עלי רבוני למימר לא תסב אתתא לברי מבנת כנענאי די אנא יתב בארעה  {לח} אלהן לבית אבא תזיל ולזרעיתי ותסב אתתא לברי  {לט} ואמרית לרבוני מאים לא תיתי אתתא בתרי  {מ} ואמר לי יי די פלחית קדמוהי ישלח מלאכה עמך ויצלח ארחך ותסב אתתא לברי מזרעיתי ומבית אבא  {מא} בכן תהי זכי (נ''י זכא) ממומתי ארי תהך לזרעיתי ואם לא יתנון לך ותהי זכי ממומתי  {מב} ואתית (נ''י ואתיתי) יומא דין לעינא ואמרית יי אלהא דרבוני אברהם אם אית כען רעוא קדמך לאצלחא ארחי די אנא אזיל עלה  {מג} הא אנא קאם על עינא דמיא ויהי עולמתא דתפוק לממלי ואימר לה אשקיני כען זעיר מיא מקולתיך  {מד} ותימר לי אף את אשת ואף לגמליך אמלי היא אתתא דזמין יי לבר רבוני  {מה} אנא עד לא שיציתי למללא בלבי והא רבקה נפקת וקולתה על כתפה ונחתת לעינא ומלת ואמרית לה אשקיני כען  {מו} ואוחיאת ואחיתת קולתה מנה ואמרת אשת ואף גמלך אשקי ושתיתי ואף גמליא אשקיאת  {מז} ושאילית יתה ואמרית בת מן את ואמרת בת בתואל בר נחור דילידת לה מלכה ושויתי קדשא על אפה ושיריא על ידהא  {מח} וכרעית וסגדית קדם יי וברכית ית יי אלהה דרבוני אברהם דדברני באורח קשוט למיסב ית בת אחוהי דרבוני לברה  {מט} וכען אם איתיכון עבדין טיבו וקשוט עם רבוני חוו לי ואם לא חוו לי ואתפני על ימינא או על שמאלא  {נ} ואתיב לבן ובתואל ואמרו מן קדם יי נפק פתגמא לית אנחנא יכלין למללא עמך ביש או טב  {נא} הא רבקה קדמך דבר ואיזיל ותהי אתתא לבר רבונך כמא די מלל יי  {נב} והוה כד שמע עבדא דאברהם ית פתגמיהון וסגד על ארעא קדם יי  {נג} ואפק עבדא מנין דכסף ומנין דדהב ולבושין ויהב לרבקה ומגדנין יהב לאחוהא ולאמה  {נד} ואכלו ושתיאו הוא וגובריא די עמה ובתו וקמו בצפרא ואמר שלחוני לות רבוני  {נה} ואמר אחוה ואמה תתיב עולמתא עמנא עדן בעדן או עשרא ירחין בתר כן תיזיל  {נו} ואמר להון לא תאחרון יתי ויי אצלח ארחי שלחוני ואיהך לות רבוני  {נז} ואמרו נקרי לעולמתא ונשמע מה דהיא אמרה  {נח} וקרו לרבקה ואמרו לה התיזלי עם גברא הדין ואמרת איזיל  {נט} ושלחו ית רבקה אחתהון וית מנקתה וית עבדא דאברהם וית גברוהי  {ס} ובריכו ית רבקה ואמרו לה אחתנא את הוי לאלפין ולרבון וירתון בניכי ית קרוי סנאיהון  {סא} וקמת רבקה ועולמתהא ורכיבא על גמליא ואזלא בתר גברא ודבר עבדא ית רבקה ואזל  {סב} ויצחק אתא ממתוהי (נ''י על במיתוהי) מבירא דמלאך קימא אתחזי עלה והוא יתב בארע דרומא  {סג} ונפק יצחק לצלאה בחקלא למפני רמשא וזקף עינוהי וחזא והא גמליא אתן  {סד} וזקפת רבקה ית עינהא וחזת ית יצחק ואתרכינת מעל גמלא  {סה} ואמרת לעבדא מן גברא דיכי דמהלך בחקלא לקדמותנא ואמר עבדא הוא רבוני ונסיבת עיפא ואתכסיאת  {סו} ואשתעי עבדא ליצחק ית כל פתגמיא די עבד  {סז} ואעלה יצחק למשכנא וחזא והא תקנין עובדהא כעובדי שרה אמה ונסיב ית רבקה והות לה לאנתו ורחימה ואתנחם יצחק בתר דמיתת אמה    {א} ואוסיף אברהם ונסיב אתתא ושמה קטורה  {ב} וילידת לה ית זמרן וית יקשן וית מדן וית מדין וית ישבק וית שוח  {ג} ויקשן אוליד ית שבא וית דדן ובני דדן הוו למשירין ולשכונין ולנגון  {ד} ובני מדין עיפה ועפר וחנוך ואבידע ואלדעה כל אלין בני קטורה  {ה} ויהב אברהם ית כל דילה ליצחק  {ו} ולבני לחינתא די לאברהם יהב אברהם מתנן ושלחנון מעל יצחק ברה בעוד דהוא קים קידומא לארע מדינחא  {ז} ואלין יומי שני חיי אברהם דחיא מאה ושבעין וחמש שנין  {ח} ואתנגיד ומית אברהם בסיבו טבא סיב ושבע יומין ואתכניש לעמה  {ט} וקברו יתה יצחק וישמעאל בנוהי במערת כפלתא בחקל עפרון בר צחר חתאה די על אפי ממרא  {י} חקלא די זבן אברהם מן בני חתאה תמן אתקבר אברהם ושרה אתתה  {יא} והוה בתר דמית אברהם וברך יי ית יצחק ברה ויתב יצחק עם בירא דמלאך קימא אתחזי עלה  {יב} ואלין תולדת ישמעאל בר אברהם די ילידת הגר מצרתא אמתא דשרה לאברהם  {יג} ואלין שמהת בני ישמעאל בשמהתהון לתולדתהון בוכרא דישמעאל נביות וקדר ואדבאל ומבשם  {יד} ומשמע ודומה ומשא  {טו} חדד ותימא יטור נפיש וקדמה  {טז} אלין אנון בני ישמעאל ואלין שמהתהון בפצחיהון ובכרכיהון תרין עסר רברבין לאמיהון  {יז} ואלין שני חיי ישמעאל מאה ותלתין ושבע שנין ואתנגיד ומית ואתכניש לעמה  {יח} ושרו מחוילה עד חגרא די על אפי מצרים מטי לאתור על אפי כל אחוהי שרא פפפ    {יט} ואלין תולדת יצחק בר אברהם אברהם אוליד ית יצחק  {כ} והוה יצחק בר ארבעין שנין כד נסיב ית רבקה בת בתואל ארמאה מפדן ארם אחתה דלבן ארמאה לה לאנתו  {כא} וצלי יצחק קדם יי לקבל אתתה ארי עקרה היא וקבל צלותה יי ועדיאת רבקה אתתה  {כב} ודחקין בניא במעהא ואמרת אם כן למה דנן אנא ואזלת למתבע אולפן מן קדם יי  {כג} ואמר יי לה תרין עממין במעיכי ותרתין מלכון ממעיכי יתפרשן ומלכו ממלכו יתקף ורבא ישתעביד לזעירא  {כד} ושלימו יומהא למילד והא תיומין במעהא  {כה} ונפק קדמאה סמוק כלה כגלים (נ''י ככלן) דשער וקרו שמה עשו  {כו} ובתר כן נפק אחוהי וידה אחידא בעקבא דעשו וקרא שמה יעקב ויצחק בר שתין שנין כד ילידת יתהון  {כז} ורביו עולמיא והוה עשו גבר נחשירכן גבר נפק לחקלא ויעקב גבר שלים משמש בית אולפנא  {כח} ורחם יצחק ית עשו ארי מצידה הוה אכיל ורבקה רחימת ית יעקב  {כט} ובשיל יעקב תבשילא ואתא (נ'''י ועל) עשו מן חקלא והוא משלהי  {ל} ואמר עשו ליעקב אטעמני כען מן סמוקא סמוקא הדין ארי משלהי אנא על כן קרא שמה אדום  {לא} ואמר יעקב זבין כיום דלהן ית בכרותך לי  {לב} ואמר עשו הא אנא אזל לממת ולמה דנן לי בכרותא  {לג} ואמר יעקב קים לי כיום דלהן וקיים לה וזבין ית בכרותה ליעקב  {לד} ויעקב יהב לעשו לחם ותבשיל דטלופחין ואכל ושתי וקם ואזל ושט עשו ית בכרותא    {א} והוה כפנא בארעא בר מכפנא קדמאה די הוה ביומי אברהם ואזל יצחק לות אבימלך מלכא דפלשתאי לגרר  {ב} ואתגלי לה יי ואמר לא תחות למצרים שרי בארעא די אימר לך  {ג} דור בארעא הדא ויהי מימרי בסעדך ואברכנך ארי לך ולבניך אתן ית כל ארעתא האלין ואקם ית קימא די קימית לאברהם אבוך  {ד} ואסגי ית בניך סגיאין ככוכבי שמיא ואתן לבניך ית כל ארעתא האלין ויתברכון בדיל בנך כל עממי ארעא  {ה} חלף די קביל אברהם במימרי ונטר מטרת מימרי פקודי קימי ואוריתי  {ו} ויתב יצחק בגרר  {ז} ושאילו אנשי אתרא (על עיסק אתתה) לאתתה ואמר אחתי היא ארי דחיל למימר אתתי דלמא יקטלנני אנשי אתרא על רבקה ארי שפירת חיזו היא  {ח} והוה כד סגיאו לה תמן יומיא ואסתכי אבימלך מלכא דפלשתאי מן חרכא וחזא והא יצחק מחייך עם רבקה אתתה  {ט} וקרא אבימלך ליצחק ואמר ברם הא אתתך היא ואכדין אמרת אחתי היא ואמר לה יצחק ארי אמרית דלמא אימות עלה  {י} ואמר אבימלך מה דא עבדת לנא כזעיר פון שכיב דמיחד בעמא עם אתתך ואיתיתא עלנא חובא  {יא} ופקיד אבימלך ית כל עמא למימר דינזק לגברא הדין ובאתתה אתקטלא יתקטל  {יב} וזרע יצחק בארעא ההיא ואשכח בשתא ההיא על חד מאה בדשערוהי וברכה יי  {יג} ורבא גברא ואזל אזיל (נ''י סגי) ורבי עד די רבא לחדא  {יד} והוה לה גיתי ענא וגיתי תורין ופלחנא (נ''י ועבודה) סגיא וקניאו בה פלשתאי  {טו} וכל בירין די חפרו עבדי אבוהי ביומי אברהם אבוהי טמונון פלשתאי ומלונון עפרא  {טז} ואמר אבימלך ליצחק אזל מעמנא ארי תקפתא מננא לחדא  {יז} ואזל מתמן יצחק ושרא בנחלא דגרר ויתב תמן  {יח} ותב יצחק וחפר ית בירי דמיא די חפרו ביומי אברהם אבוהי וטמונון פלשתאי בתר דמית אברהם וקרא להן שמהן כשמהן די הוה קרי להן אבוהי  {יט} וחפרו עבדי יצחק בנחלא ואשכחו תמן בירא דמיין נבעין  {כ} ונצו רעותא דגרר עם רעותא דיצחק למימר די לנא מיא וקרא שמא דבירא עסקא ארי אתעסיקו עמה  {כא} וחפרו בירא אחרי ונצו אף עלה וקרא שמה שטנא  {כב} ואסתלק מתמן וחפר בירא אחרי ולא נצו עלה וקרא שמה רחבות ואמר ארי כען אפתי יי לנא וניפוש בארעא  {כג} ואסתלק מתמן לבאר שבע  {כד} ואתגלי לה יי בליליא ההוא ואמר אנא אלהה דאברהם אבוך לא תדחל ארי בסעדך מימרי ואברכנך ואסגי ית בניך בדיל אברהם עבדי  {כה} ובנא תמן מדבחא וצלי בשמא דיי ופרס תמן משכנה וכרו תמן עבדי יצחק בירא  {כו} ואבימלך אזל לותה מגרר וסיעת מרחמוהי ופיכל רב חילה  {כז} ואמר להון יצחק מה דין אתיתון לותי ואתון סניתון יתי ושלחתוני מלותכון  {כח} ואמרו מחזא חזינא ארי הוה מימרא דיי בסעדך ואמרנא תתקים כען מומתא דהוה בין אבהתנא ביננא ובינך ונגזר קים עמך  {כט} אם תעבד עמנא בישא כמא די לא אנזיקנך וכמא די עבדנא עמך לחוד טב ונשלחנך בשלם את כען בריכא דיי  {ל} ועבד להון משתיא ואכלו ושתיאו  {לא} ואקדימו בצפרא וקיימו גבר לאחוהי ושלחנון יצחק ואזלו מלותה בשלם  {לב} והוה ביומא ההוא ואתו עבדי יצחק וחויאו לה על עיסק בירא די חפרו ואמרו לה אשכחנא מיא  {לג} וקרא יתה שבעה על כן שמא דקרתא בארא דשבע (נ''י באר שבע) עד יומא הדין  {לד} והוה עשו בר ארבעין שנין ונסיב אתתא ית יהודית בת בארי חתאה וית בשמת בת אילון חתאה  {לה} והואה מסרבן ומרגזן על מימר יצחק ורבקה    {א} והוה כד סיב יצחק וכהיא עינוהי מלמחזי וקרא ית עשו ברה רבה ואמר לה ברי ואמר לה הא אנא  {ב} ואמר הא כען סיבית לית אנא ידע יומא דאימות  {ג} וכען סב כען זינך סיפך וקשתך ופוק לחקלא וצוד לי צידא  {ד} ועביד לי תבשילין כמא דרחימית ואעל לי ואיכול בדיל די תברכנך נפשי עד לא אימות  {ה} ורבקה שמעת כד מליל יצחק לות עשו ברה ואזל עשו לחקלא למיצד צידא לאיתאה  {ו} ורבקה אמרת לות יעקב ברה למימר הא שמעית ית אבוך ממלל עם עשו אחוך למימר  {ז} איתי לי צידא ועביד לי תבשילין ואיכול ואברכנך קדם יי קדם מותי  {ח} וכען ברי קבל מני למא די אנא מפקד יתך  {ט} אזיל כען לות ענא וסב לי מתמן תרין גדיי (בר) עזין טבן ואעבד יתהון תבשילין לאבוך כמא די רחם  {י} ותיתי (נ''י ותעל) לאבוך ויכול בדיל דיברכנך קדם מותה  {יא} ואמר יעקב לרבקה אמה הא עשו אחי גבר שערן ואנא גבר שעיע  {יב} מאים ימשנני אבא ואהי בעינוהי כמתלעב ואהי מיתי (נ''י ואהי מיתי) עלי לוטין ולא ברכן  {יג} ואמרת לה אמה עלי אתאמר בנבואה דלא ייתון לוטיא עלך ברי ברם קבל מני ואזיל סב לי  {יד} ואזל ונסיב ואיתי לאמה ועבדת אמה תבשילין כמא דרחם אבוהי  {טו} ונסיבת רבקה ית לבושי עשו ברה רבא דכיתא די עמה בביתא ואלבישת ית יעקב ברה זעירא  {טז} וית משכי גדיי בר עזי אלבישת על ידוהי ועל שעיעות צורה  {יז} ויהבת ית תבשיליא וית לחמא די עבדת בידא דיעקב ברה  {יח} ועל לות אבוהי ואמר אבא ואמר הא אנא מן את ברי  {יט} ואמר יעקב לאבהי אנא עו כרך עבדית מא די מילא עי (נ''י לי) קם ען אסחר ואכל מצידי דיל י תברכי נפך  {כ} ואמר יצחק לברה מה דין אוחיתא לאשכחא ברי ואמר ארי זמין יי אלהך קדמי  {כא} ואמר יצחק ליעקב קריב כען ואמשנך ברי האת דין ברי עשו אם לא  {כב} וקריב יעקב לות יצחק אבוהי ומשיה ואמר קלא קלא דיעקב וידיא ידוהי דעשו  {כג} ולא אשתמודעה ארי הואה ידוהי כידי עשו אחוהי שעירן (נ''י שערנין) וברכה  {כד} ואמר את דין ברי עשו ואמר הא אנא  {כה} ואמר קריב קדמי ואיכול מצידא דברי בדיל די תברכנך נפשי וקריב לה ואכל ואיתי (נ''י ואעל) לה חמרא ושתי  {כו} ואמר לה יצחק אבוהי קריב כען ונשק לי (נ''י ושק לי) ברי  {כז} וקרב ונשק לה וארח ית ריחא דלבושוהי וברכה ואמר חזי ריחא דברי כריחא דחקלא די ברכה יי  {כח} ויתן לך יי מטלא דשמיא ומטובא דארעא וסגיאות (נ''י וסגיות) עיבור וחמר  {כט} יפלחנך עממין וישתעבדון לך מלכון הוי רב לאחיך ויסגדון לך בני אמך מלטטיך יהון ליטין ומברכיך יהון בריכין  {ל} והוה כד שיצי יצחק לברכא ית יעקב והוה ברם מפק נפק יעקב מלות אפי יצחק אבוהי ועשו אחוהי אתא (נ''י על) מצידה  {לא} ועבד אף הוא תבשילין ואעיל לות אבוהי ואמר לאבוהי יקום אבא ויכול מצידא דברה בדיל די תברכנני נפשך  {לב} ואמר לה יצחק אבוהי מן את ואמר אנא ברך בוכרך עשו  {לג} ותוה יצחק תוהא רבא עד לחדא ואמר מן הוא דיכי דצד צידא ואעיל לי ואכלית מכלא עד לא תיעול וברכתה אף בריך יהי  {לד} כד שמע עשו ית פתגמי אבוהי וצוח צוחא רבא ומרירא עד לחדא ואמר לאבוהי ברכני אף אנא (נ''י לי) אבא  {לה} ואמר על אחוך בחכמתא וקביל ברכתך  {לו} ואמר יאות קרא שמה יעקב וכמני דנן תרתין זמנין ית בכירותי נסיב והא כען קביל ברכתי ואמר הלא שבקת לי ברכתא  {לז} ואתיב יצחק ואמר לעשו הא רב שותה לך (נ''י עלוך) וית כל אחוהי יהבית לה לעבדין ועיבור וחמר סעדתה ולך הכא מה אעביד ברי  {לח} ואמר עשו לאבוהי הברכתא חדא היא לך אבא ברך לי אף אנא אבא וארים עשו קלה ובכא  {לט} ואתיב יצחק אבוהי ואמר לה הא מטובא דארעא יהא מותבך ומטלא דשמיא מלעלא  {מ} ועל חרבך תיחי וית אחוך תפלח ויהי כד יעברון בנוהי על פתגמי אוריתא ותעדי נירה מעל צורך  {מא} ונטר עשו דבבו ליעקב על ברכתא די ברכה אבוהי ואמר עשו בלבה יקרבון יומי אבלי דאבא ואקטול ית יעקב אחי  {מב} ואתחוה לרבקה ית פתגמי עשו ברה רבא ושלחת וקרת ליעקב ברה זעירא ואמרת לה הא עשו אחוך כמן לך למקטלך  {מג} וכען ברי קבל מני וקום אזיל לך לות לבן אחי לחרן  {מד} ותתיב עמה יומין זעירין עד דיתוב רוגזא דאחוך  {מה} עד דיתוב רוגזא דאחוך מנך ויתנשי ית די עבדת לה ואשלח ואדברנך מתמן למה אתכל אף תרויכון יומא חד  {מו} ואמרת רבקה ליצחק עקית בחיי מן קדם בנת חתאה אם נסיב יעקב אתתא מבנת חתאה כאלין מבנת ארעא למה לי חיים    {א} וקרא יצחק ליעקב ובריך יתה ופקדה ואמר לה לא תסב אתתא מבנת כנען  {ב} קום אזיל לפדן ארם לבית בתואל אבוהא דאמך וסב לך מתמן אתתא מבנת לבן אחוהא דאמך  {ג} ואל שדי יברך יתך ויפשך ויסגנך ותהי לכנשת שבטין  {ד} ויתן לך ית ברכתא דאברהם לך ולבניך עמך למירתך ית ארע תותבותך די יהב יי לאברהם  {ה} ושלח יצחק ית יעקב ואזל לפדן ארם לות לבן בר בתואל ארמאה אחוהא דרבקה אמה דיעקב ועשו  {ו} וחזא עשו ארי בריך יצחק ית יעקב ושלח יתה לפדן ארם למסב לה מתמן אתתא כד בריך יתה ופקיד עלוהי למימר לא תסב אתתא מבנת כנען  {ז} וקביל יעקב מן אבוהי ומן אמה ואזל לפדן ארם  {ח} וחזא עשו ארי בישא בנת כנען בעיני יצחק אבוהי  {ט} ואזל עשו לות ישמעאל ונסיב ית מחלת בת ישמעאל בר אברהם אחתה דנביות על נשוהי לה לאנתו ססס    {י} ונפק יעקב מבארא דשבע ואזל לחרן  {יא} וערע באתרא ובת תמן ארי על שמשא ונסיב מאבני אתרא ושוי אסדוהי ושכיב באתרא ההוא  {יב} וחלם והא סלמא נעיץ בארעא ורישה מטי עד צית שמיא והא מלאכיא דיי סלקין ונחתין בה  {יג} והא יקרא דיי מעתד עלווהי ואמר אנא יי אלהה דאברהם אבוך ואלהה דיצחק ארעא די את שכיב עלה לך אתננה ולבניך  {יד} ויהון בניך סגיאין כעפרא דארעא ותתקף למערבא ולמדינחא ולצפונא ולדרומא ויתברכון בדילך כל זרעית ארעא ובדיל בניך  {טו} והא מימרי בסעדך ואטרנך בכל אתר די תהך ואתיבנך לארעא הדא ארי לא אשבקנך עד די אעביד ית די מללית לך  {טז} ואתער יעקב משנתה ואמר בקושטא (אית) יקרא דיי שרי באתרא הדין ואנא לא הויתי ידע  {יז} ודחיל ואמר מה דחילו אתרא הדין לית דין אתר הדיוט אלהין אתר דרעוא בה מן קדם יי ודין תרע קבל שמיא  {יח} ואקדים יעקב בצפרא ונסיב ית אבנא די שוי אסדוהי ושוי יתה קמא ואריק משחא על רישה  {יט} וקרא ית שמא דאתרא ההוא בית אל וברם לוז שמא דקרתא בקדמיתא  {כ} וקיים יעקב קים למימר אם יהא מימרא דיי בסעדי ויטרינני בארחא הדין די אנא אזל ויתן לי לחמא (נ''י לחם) למיכל וכסו למלבש  {כא} ואתוב בשלם לבית אבא ויהא מימרא דיי לי לאלהא  {כב} ואבנא הדא די שויתי קמא תהי די אהי פלח עלה קדם יי וכל די תתן לי חד מן עשרא אפרשנה קדמך    {א} ונטל יעקב רגלוהי (נ''י ריגלוהי) ואזל לארע בני מדינחא  {ב} וחזא והא בירא בחקלא והא תמן תלתא עדרין דען רבעין עלה ארי מן בירא ההיא משקן עדריא ואבנא רבתא על פומא דבירא  {ג} ומתכנשין לתמן כל עדריא ומגנדרין ית אבנא מעל פומא דבירא ומשקן ית ענא ומתיבין ית אבנא על פומא דבירא לאתרה  {ד} ואמר להון יעקב אחי מנן אתון ואמרו מחרן אנחנא  {ה} ואמר להון הידעתון ית לבן בר נחור ואמרו ידענן  {ו} ואמר להון השלם לה ואמרו שלם והא רחל ברתה אתיא עם ענא  {ז} ואמר הא עוד יומא סגי לא עדן למכנש בעיר אשקו ענא ואזילו רעו  {ח} ואמרו לא נכול עד די יתכנשין כל עדריא ויגנדרון ית אבנא מעל פומא דבירא ונשקי ענא  {ט} עד דהוא ממלל עמהון ורחל אתת עם ענא די לאבוה ארי רעיתא היא  {י} והוה כד חזא יעקב ית רחל בת לבן אחוהא דאמה וית ענא דלבן אחוהא דאמה וקרב יעקב וגנדר ית אבנא מעל פומא דבירא ואשקי ית ענא דלבן אחוהא דאמה  {יא} ונשק יעקב לרחל וארם ית קלה ובכא  {יב} וחוי יעקב לרחל ארי בר אחת אבוהא הוא וארי בר רבקה הוא ורהטת וחויאת לאבוהא  {יג} והוה כד שמע לבן ית שמע יעקב בר אחתה ורהט לקדמותה וגפף לה ונשיק לה ואעלה לביתה ואשתעי ללבן ית כל פתגמיא האלין  {יד} ואמר לה לבן ברם קריבי ובשרי את ויתיב עמה ירח יומין  {טו} ואמר לבן ליעקב המדאחי את ותפלחנני מגן חוי לי מה אגרך  {טז} וללבן תרתין בנן שום רבתא לאה ושום זערתא רחל  {יז} ועיני לאה יאין ורחל הות שפירא בריוא ויאיא בחזוא  {יח} ורחם יעקב ית רחל ואמר אפלחנך שבע שנין ברחל ברתך זערתא  {יט} ואמר לבן טב דאתן יתה לך מדאתן יתה לגבר אחרן תיב עמי  {כ} ופלח יעקב ברחל שבע שנין והוו בעינוהי כיומין זעירין כד רחים יתה  {כא} ואמר יעקב ללבן הב ית אתתי ארי אשלמית יומי פלחני ואעול לותה  {כב} וכנש לבן ית כל אנשי אתרא ועבד משתיא  {כג} והוה ברמשא ודבר ית לאה ברתה ואעיל יתה לותה ועל לותה  {כד} ויהב לבן לה ית זלפה אמתה ללאה ברתה לאמהו  {כה} והוה בצפרא והא היא לאה ואמר ללבן מה דא עבדת לי הלא ברחל פלחית עמך ולמא שקרת בי  {כו} ואמר לבן לא יתעבד כדין באתרנא למתן זערתא קדם רבתא  {כז} אשלים שבועתא דדא ונתן לך אף ית דא בפלחנא די תפלח עמי עוד שבע שנין אחרנין  {כח} ועבד יעקב כן ואשלים שבועתא דדא ויהב לה ית רחל ברתה לה לאנתו  {כט} ויהב לבן לרחל ברתה ית בלהה אמתה לה לאמהו  {ל} ועל אף לות רחל ורחים אף ית רחל מלאה ופלח עמה עוד שבע שנין אחרנין  {לא} וחזא יי ארי שניאתא לאה ויהב לה עדוי ורחל עקרא  {לב} ועדיאת לאה וילידת בר וקרת שמה ראובן ארי אמרת ארי גלי קדם יי עלבוני ארי כען ירחמנני בעלי  {לג} ועדיאת עוד וילידת בר ואמרת ארי שמיע קדם יי ארי שניאתא אנא ויהב לי אף ית דין וקרת שמה שמעון  {לד} ועדיאת עוד וילידת בר ואמרת הדא זמנא יתחבר לי בעלי ארי ילידית לה תלתא בנין על כן קרא שמה לוי  {לה} ועדיאת עוד וילידת בר ואמרת הדא זמנא אודה קדם יי על כן קרת שמה יהודה וקמת מלמילד    {א} וחזת רחל ארי לא ילידת ליעקב וקניאת רחל באחתה ואמרת ליעקב הב לי בנין ואם לא מיתא אנא  {ב} ותקיף רוגזא דיעקב ברחל ואמר הא מני את בעיא הלא מן קדם יי תבעין די מנע מניך ולדא דמעין  {ג} ואמרת הא אמתי בלהה עול לותה ותליד ואנא ארבי ואתבני אף אנא מנה  {ד} ויהבת לה ית בלהה אמתה לאנתו ועל לותה יעקב  {ה} ועדיאת בלהה וילידת ליעקב בר  {ו} ואמרת רחל דנני יי ואף קביל צלותי ויהב לי בר על כן קרת שמה דן  {ז} ועדיאת עוד וילידת בלהה אמתא דרחל בר תנין ליעקב  {ח} ואמרת רחל קביל יי בעותי באתחננותי בצלותי חמידת דיהי לי ולד כאחתי אף אתיהיב לי וקרת שמה נפתלי  {ט} וחזת לאה ארי קמת מלמילד ודברת ית זלפה אמתה ויהבת יתה ליעקב לאנתו  {י} וילידת זלפה אמתא דלאה ליעקב בר  {יא} ואמרת לאה אתא גד וקרת ית שמה גד  {יב} וילידת זלפה אמתא דלאה בר תנין ליעקב  {יג} ואמרת לאה תשבחתא הות לי ארי בכן ישבחנני נשיא וקרת ית שמה אשר  {יד} ואזל ראובן ביומי חצד חטין ואשכח יברוחין בחקלא ואיתי יתהון ללאה אמה ואמרת רחל ללאה הבי כען לי מיברוחי דבריך  {טו} ואמרת לה הזעיר דדברת ית בעלי ותסבין אף ית יברוחי דברי ואמרת רחל בכן ישכוב עמך בליליא חלף יברוחי דבריך  {טז} ואתא (נ''י ועל) יעקב מן חקלא ברמשא ונפקת לאה לקדמותה ואמרת לותי תיעול ארי מיגר אגרתיך ביברוחי דברי ושכיב עמה בליליא הוא  {יז} וקביל יי צלותה דלאה ועדיאת וילידת ליעקב בר חמישאי  {יח} ואמרת לאה יהב יי אגרי די יהבית אמתי לבעלי וקרת שמה יששכר  {יט} ועדיאת עוד לאה וילידת בר שתיתאי ליעקב  {כ} ואמרת לאה יהב יי יתה לי חלק טב הדא זמנא יהי מדורה דבעלי לותי ארי ילידית לה שתא בנין וקרת ית שמה זבלון  {כא} ובתר כן ילידת ברתא וקרת ית שמה דינה  {כב} ועל דוכרנא דרחל קדם יי וקביל צלותה יי ויהב לה עדוי  {כג} ועדיאת וילידת בר ואמרת כנש יי ית חסודי  {כד} וקרת ית שמה יוסף למימר יוסף יי לי בר אחרן  {כה} והוה כד ילידת רחל ית יוסף ואמר יעקב ללבן שלחני ואיהך לאתרי ולארעי  {כו} הב ית נשי וית בני די פלחית יתך בהן ואזיל ארי את ידעת ית פלחני די פלחתך  {כז} ואמר לה לבן אם כען אשכחית רחמין קדמך נסיתי וברכני יי בדילך  {כח} ואמר פריש אגרך עלי ואתן  {כט} ואמר לה את ידעת ית די פלחתך וית דהוה בעירך עמי  {ל} ארי זעיר די הוה לך קדמי ותקיף למסגי ובריך יי יתך בדילי וכען אימתי אעביד אף אנא לביתי  {לא} ואמר מה אתן לך ואמר יעקב לא תתן לי מדעם אם תעבד לי פתגמא הדין אתוב ארעי ענך אטר  {לב} אעבר בכל ענך יומא דין העדי (נ''י אעדי) מתמן כל אמר נמור ורקוע וכל אמר שחום באמריא ורקוע ונמור בעזיא ויהי אגרי  {לג} ותסהד בי זכותי ביום דמחר ארי תיעול על אגרי קדמך כל די ליתוהי נמור ורקוע בעזיא ושחום באמריא גנובא הוא עמי  {לד} ואמר לבן ברם לוי יהי כפתגמך  {לה} ואעדי ביומא ההוא ית תישיא רגוליא ורקועיא וית כל עזיא נמורתא ורקועתא כל די חור בה וכל דשחום באמריא ויהב ביד בנוהי  {לו} ושוי מהלך תלתא יומין בינוהי ובין יעקב ויעקב רעי ית ענא דלבן דאשתארן  {לז} ונסיב לה יעקב חוטרין דלבן רטיבין ודלוז ודדלוף וקליף בהון קלפין חורין קלוף חור די על חוטריא  {לח} ודעיץ ית חוטריא די קליף ברהטיא אתר בית שקיא דמיא אתר דאתן (נ''י דאתין) ענא למשתי לקבליהון דענא ומתיחמן במיתיהון למשתי  {לט} ואתיחמא ענא בחוטריא וילידא ענא רגולין נמורין ורקועין  {מ} ואמריא אפרש יעקב ויהב בריש ענא כל דרגול וכל דשחום בענא דלבן ושוי לה עדרין בלחודוהי ולא ערבנון עם ענא דלבן  {מא} והוי בכל עדן דמתיחמן ענא מבכרתא ומשוי יעקב ית חוטריא לעיני ענא ברהטיא ליחמותהון בחוטריא  {מב} ובלקישות ענא לא משוי והוו לקישא ללבן ובכיריא ליעקב  {מג} ותקיף גברא לחדא לחדא והוו לה ען סגיאן ואמהן ועבדין וגמלין וחמרין    {א} ושמע ית פתגמי בני לבן דאמרין נסיב יעקב ית כל די לאבונא ומדי לאבונא קנא ית כל נכסיא הדין  {ב} וחזא יעקב ית סבר אפי לבן והא ליתוהי עמה כמאתמלי ומדקמוהי  {ג} ואמר יי ליעקב תוב לארעא דאבהתך ולילדתך ויהי מימרי בסעדך  {ד} ושלח יעקב וקרא לרחל וללאה לחקלא לות ענה  {ה} ואמר להן חזי אנא ית סבר אפי אבוכן ארי ליתוהי עמי כמאתמלי ומדקמהי ואלהה דאבא הוה בסעדי  {ו} ואתין ידעתין ארי בכל חילי פלחית ית אבוכן  {ז} ואבוכן שקר בי ואשני ית אגרי עשר זמנין ולא שבקה יי לאבאשא עמי  {ח} אם כדין הוה אמר נמורין יהא אגרך וילידן כל ענא נמורין ואם כדין הוה אמר רגולין יהא אגרך וילידן כל ענא רגולין  {ט} ואפרש יי ית גיתי דאבוכון ויהב לי  {י} והוה בעדן דאתיחמא ענא וזקפית עיני וחזית בחלמא והא תישיא דסלקין על ענא רגולין נמורין ופציחין  {יא} ואמר לי מלאכא דיי בחלמא יעקב ואמרית הא אנא  {יב} ואמר זקוף כען עיניך וחזי כל תישיא דסלקין על ענא רגולין נמורין ופציחין ארי גלי קדמי ית כל די לבן עבד לך  {יג} אנא אלהא דאתגליתי עלך בבית אל די משחתא תמן קמא די קימתא קדמי תמן קים כען קום פוק מן ארעא הדא ותוב לארעא ילדותך  {יד} ואתיבת רחל ולאה ואמרן לה העוד (כען) לנא חלק ואחסנא בבית אבונא  {טו} הלא נוכראן אתחשבנא לה ארי זבננא ואכל אף מיכל ית כספנא  {טז} ארי כל עותרא די אפרש יי מאבונא דילנא הוא ודבננא וכען כל די אמר יי לך עבד  {יז} וקם יעקב ונטל ית בנוהי וית נשוהי על גמליא  {יח} ודבר ית כל גיתוהי וית כל קנינה דקנא גיתי קנינה די קנא בפדן ארם למיתי לות יצחק אבוהי לארעא כנען  {יט} ולבן אזל למגז ית ענה ונסבת רחל ית צלמניא די לאבוהא  {כ} וכסי יעקב מן לבא דלבן ארמאה על דלא חוי לה ארי אזל הוא  {כא} ואזל הוא וכל די לה וקם ועבר ית פרת ושוי ית אפוהי לטורא דגלעד  {כב} ואתחוא ללבן ביומא תליתאה ארי אזל יעקב  {כג} ודבר ית אחוהי עמה ורדף בתרוהי מהלך שבעת יומין ואדבק יתה בטורא דגלעד  {כד} ואתא מימר מן קדם יי לות לבן ארמאה בחילמא דליליא ואמר לה אסתמר לך דילמא תמליל עם יעקב מטב עד ביש  {כה} ואדביק לבן ית יעקב ויעקב פרס ית משכנה בטורא ולבן אשרי ית אחוהי בטורא דגלעד  {כו} ואמר לבן ליעקב מה עבדת וכסיתא מני ודברתא ית בנתי כשביות חרבא  {כז} למה אטמרת למיזל וכסיתא מני ולא חויתא לי ושלחתך פון בחדוא ובתושבחן בתופין ובכנרין  {כח} ולא שבקתני לנשקא לבני ולבנתי כען אסכלתא למעבד  {כט} אית חילא בידי למעבד עמכון ביש ואלהא דאבוכון ברמשא אמר לי למימר אסתמר לך מלמללא עם יעקב מטב עד ביש  {ל} וכען מיזל אזלת ארי חמדא חמדתא לבית אבוך למה נסבתא ית דחלתי  {לא} ואתיב יעקב ואמר ללבן ארי דחילית ארי אמרית דילמא תניס ית בנתך מני  {לב} עם (נ''י אתר) די תשכח ית דחלתך לא יתקים קדם אחנא אשתמודע לך מה דעמי וסב לך ולא ידע יעקב ארי רחל נסיבתהון  {לג} ועל לבן במשכנא דיעקב ובמשכנא דלאה ובמשכנא דתרתין לחינתא ולא אשכח ונפק ממשכנא דלאה ועל במשכנא דרחל  {לד} ורחל נסיבת ית צלמניא ושותנון בעביטא דגמלא ויתיבת עליהון ומשיש לבן ית כל משכנא ולא אשכח  {לה} ואמרת לאבוהא לא יתקף בעיני רבוני ארי לא אכול למיקם מן קדמך ארי ארח נשין לי ובלש ולא אשכח ית צלמניא  {לו} ותקיף ליעקב ונצא עם לבן ואתיב יעקב ואמר ללבן מה חובי מה סורחני ארי רדפתא בתרי  {לז} ארי מששתא ית כל מני מה אשכחתא מכל מני ביתך שוי הכא קדם אחי ואחיך ויוכיחון בין תרונא  {לח} דנן עסרין שנין אנא עמך רחליך ועזיך לא אתכילו ודכרי ענך לא אכלית  {לט} דתבירא לא איתיתי לותך דהות שגיא ממנינא מני את בעי לה נטרית ביממא ונטרית בליליא  {מ} הויתי ביממא אכלני שרבא וגלידא (הוה) נחית עלי בליליא ונדד שנתי מעיני  {מא} דנן לי עשרין שנין בביתך פלחתך ארבע עשרי שנין בתרתין בנתך ושת שנין בענך ואשניתא ית אגרי עשר זמנין  {מב} אילולא פון אלהה דאבא אלהה דאברהם ודדחיל לה יצחק הוה בסעדי ארי כען ריקן שלחתני ית עמלי וית ליאות ידי גלי קדם יי ואוכח ברמשא  {מג} ואתיב לבן ואמר ליעקב בנתא בנתי ובניא בני וענא עני וכל די את חזי דילי הוא ולבנתי מה אעביד לאלין יומא דין או לבניהן דילידן  {מד} וכען אתא נגזר קים אנא ואת ויהי לסהיד ביני ובינך  {מה} ונסיב יעקב אבנא וזקפה קמא  {מו} ואמר יעקב לאחוהי לקוטו אבנין ונסיבו אבנין ועבדו דגורא ואכלו תמן על דגורא  {מז} וקרא לה לבן יגר שהדותא ויעקב קרא לה גלעד  {מח} ואמר לבן דגורא הדין סהיד ביני ובינך יומא דין על כן קרא שמה גלעד  {מט} וסכותא די אמר יסך מימרא דיי ביני ובינך ארי נתכסי גבר מחברה  {נ} אם תעני ית בנתי ואם תסב נשין על בנתי לית אנש עמנא חזי מימרא דיי סהיד ביני ובינך  {נא} ואמר לבן ליעקב הא דגורא הדין והא קמתא די אקימית ביני ובינך  {נב} סהיד דגורא הדין וסהדא קמא אם אנא לא אעבר לותך ית דגורא הדין ואם את לא תעבר לותי ית דגורא הדין וית קמתא הדא לבישו  {נג} אלהה דאברהם ואלהה דנחור ידונון ביננא אלהה דאבוהון וקיים יעקב בדדחיל לה אבוהי יצחק  {נד} ונכס יעקב נכסתא בטורא וקרא לאחוהי למיכל לחמא ואכלו לחמא וביתו בטורא    {א} ואקדם לבן בצפרא ונשק לבנוהי ולבנתה ובריך יתהן ואזל ותב לבן לאתרה  {ב} ויעקב אזל לארחה וערעו בה מלאכיא דיי  {ג} ואמר יעקב כד חזנון משריתא מן קדם יי דין וקרא שמא דאתרא ההוא מחנים פפפ    {ד} ושלח יעקב אזגדין קדמוהי לות עשו אחוהי לארעא דשעיר לחקל דאדום  {ה} ופקיד יתהון למימר כדין תימרון לרבוני לעשו כדנן אמר עבדך יעקב עם לבן דרית ואוחרית עד כען  {ו} והוה לי תורין וחמרין עאן ועבדין ואמהן ושלחית לחואה לרבוני לאשכחא רחמין בעינך  {ז} ותבו אזגדיא לות יעקב למימר אתינא לות אחוך לות עשו ואף אתי לקדמותך וארבע מאה גברא עמה  {ח} ודחיל יעקב לחדא ועקת לה ופליג ית עמא די עמה וית ענא וית תורי וגמליא ל תרין משירין  {ט} ואמר אם ייתי עשו למשריתא חדא וימחנה ויהי (נ''י וימחנה ותהי) משריתא דאשתאר לשיזבא  {י} ואמר יעקב אלהה דאבא אברהם ואלהה דאבא יצחק יי די אמר לי תוב לארעך ולילדותך ואוטיב עמך  {יא} זעירן זכותי מכל חסדן ומכל טבון די עבדת עם עבדך ארי יחידי עברית ית ירדנא הדין וכען הויתי לתרין (נ''י לתרתין) משרין  {יב} שזבני כען מידא דאחי מידא דעשו ארי דחל אנא מנה דילמא ייתי וימחנני אמא על בניא  {יג} ואת אמרת אוטבא אוטיב עמך ואשוי ית בניך סגיאין כחלא דימא די לא יתמנון מסגי  {יד} ובת תמן בליליא ההוא ונסיב מן דאיתי בידה תקרבתא לעשו אחוהי  {טו} עזי מאתן ותישיא עסרין רחלין מאתן ודכרין עסרין  {טז} גמלי מנקתא ובניהון תלתין תורתא ארבעין ותורי עסרא אתנן עסרין ועירי עסרא  {יז} ויהב ביד עבדוהי עדרא עדרא בלחודוהי ואמר לעבדוהי עברו קדמי ורוחא תשוון בין עדרא ובין עדרא  {יח} ופקד ית קדמאה למימר ארי יערענך עשו אחי ושאלנך למימר למן את ולאן את אזל ולמן אלין דקדמך  {יט} ותימר לעבדך ליעקב תקרבתא היא דמשלחא לרבוני לעשו והא אף הוא אתי בתרנא  {כ} ופקיד אף ית תנינא אף ית תליתאה אף ית כל דאזלין בתר עדריא למימר כפתגמא הדין תמללון עם עשו כד תשכחון יתה  {כא} ותימרון אף הא עבדך יעקב אתי בתרנא ארי אמר אנחנה לרוגזה בתקרבתא דאזלת קדמי ובתר כן אחזי אפוהי מאים יסב אפי  {כב} ועברת תקרבתא על אפוהי והוא בת בליליא ההוא במשריתא  {כג} וקם בליליא הוא ודבר ית תרתין נשוהי וית תרתין לחינתה וית חד עסר בנוהי ועבר ית מעבר יובקא  {כד} ודברנון ועברנון ית נחלא ואעבר ית דילה  {כה} ואשתאר יעקב בלחודוהי ואשתדל גברא עמה עד דסלק צפרא  {כו} וחזא ארי לא יכיל לה וקרב בפתי ירכה וזע פתי ירכא דיעקב באשתדלותה עמה  {כז} ואמר שלחני ארי סליק צפרא ואמר לא אשלחנך אלהין ברכתני  {כח} ואמר לה מה שמך ואמר יעקב  {כט} ואמר לא יעקב יתאמר עוד שמך אלהין ישראל ארי רברבת קדם יי ועם גובריא ויכלתא  {ל} ושאל יעקב ואמר חוי כען שמך ואמר למה דנן את שאל לשמי ובריך יתה תמן  {לא} וקרא יעקב שמא דאתרא פניאל ארי חזיתי מלאכיא דיי אפין באפין ואשתזבת נפשי  {לב} ודנח לה שמשא כמא די עבר ית פנואל והוא מטלע על ירכה  {לג} על כן לא ייכלון בני ישראל ית גידא דנשיא די על פתי ירכא עד יומא הדין ארי קריב בפתי ירכא דיעקב בגידא דנשיא    {א} וזקף יעקב עינוהי וחזא והא עשו אתא ועמה ארבע מאה גברין ופליג ית בניא על לאה ועל רחל ועל תרתין לחינתא  {ב} ושוי ית לחינתא וית בניהן קדמאין וית לאה ובנהא בתראין וית רחל וית יוסף בתראין  {ג} והוא עבר קדמיהון וסגיד על ארעא שבע זמנין עד מקרבה עד (נ''י לות) אחוהי  {ד} ורהט עשו לקדמותה וגפפה ונפל על צוארה ונשקה ובכו  {ה} וזקף ית עינוהי וחזא ית נשיא וית בניא ואמר מן אלין לך ואמר בניא די חן יי ית עבדך  {ו} וקריבן לחינתא אנון ובניהן וסגידו  {ז} וקריבא אף לאה ובנהא וסגידו ובתר כן קריב יוסף ורחל וסגידו  {ח} ואמר מן לך כל משריתא הדין די ערעית ואמר לאשכחא רחמין בעיני רבוני  {ט} ואמר עשו אית לי סגי אחי אצלח בדילך  {י} ואמר יעקב בבעו אם כען אשכחית רחמין בעיניך ותקבל תקרבתי מן ידי ארי על כן חזתנון לאפיך כחיזו אפי רברביא ואתרעית לי  {יא} קבל כען ית תקרבתי דאתותיאת לך ארי רחים עלי (קדם) יי וארי אית לי כלא ואתקף בה וקביל  {יב} ואמר נטל ונהך ואיהך לקבלך  {יג} ואמר לה רבוני ידע ארי ינקיא רכיכין וענא ותורי מינקתא עלי ודחוקנון יומא חד וימותון כל ענא  {יד} יעבר כען רבוני קדם עבדה ואנא אדבר בניח לרגל עובדתא די קדמי ולרגל ינקיא עד די אעול לות רבוני לשעיר  {טו} ואמר עשו אשבוק כען עמך מן עמא דעמי ואמר למא דנן אשכח רחמין בעיני רבוני  {טז} ותב ביומא ההוא עשו לארחה לשעיר  {יז} ויעקב נטל לסכות ובנא לה ביתא ולבעירה עבד מטלן על כן קרא שמא דאתרא סכות  {יח} ואתא יעקב שלים קרתא דשכם די בארעא דכנען במיתה מפדן דארם ושרא לקבל (אפי) קרתא  {יט} וזבן ית אחסנת חקלא די פרס תמן משכנה מידא דבני חמור אבוהי דשכם במאה חורפן  {כ} ואקם תמן מדבחא ופלח עלוהי קדם אל אלהא דישראל    {א} ונפקת דינה בת לאה די ילידת ליעקב למחזי בבנת ארעא  {ב} וחזא יתה שכם בר חמור חואה רבא דארעא ודבר יתה ושכיב יתה ועניה  {ג} ואתרעיאת נפשה בדינה בת יעקב ורחים ית עולמתא ומליל על לבא דעולמתא  {ד} ואמר שכם לחמור אבוהי למימר סב לי ית עולמתא הדא לאנתו  {ה} ויעקב שמע ארי סאיב ית דינה ברתה ובנוהי הוו עם גיתוהי בחקלא ושתיק יעקב עד מיתיהון  {ו} ונפק חמור אבוהי דשכם לות יעקב למללא עמה  {ז} ובני יעקב עלו מן חקלא כד שמעו ואתנסיסו גבריא ותקיף להון לחדא ארי קלנא עבד בישראל למשכב עם בת יעקב וכן לא כשר לאתעבדא  {ח} ומליל חמור עמהון למימר שכם ברי אתרעיאת נפשה בברתכון הבו כען יתה לה לאנתו  {ט} ותתחתנון בנא בנתיכון תתנון לנא וית בנתנא תסבון לכון  {י} ועמנא תתבון וארעא תהי קדמיכון תיבו ועבידו בה סחורתא ואחסינו בה  {יא} ואמר שכם לאבוהא ולאחהא אשכח רחמין בעיניכון ודי תימרון לי אתן  {יב} אסגו עלי לחדא מוהרין ומתנן ואתן כמא די תימרון לי והבו לי ית עולמתא לאנתו  {יג} ואתיבו בני יעקב ית שכם וית חמור אבוהי בחכמתא ומלילו די סאב ית דינה אחתהון  {יד} ואמרו להון לא נכול למעבד פתגמא הדין למתן ית אחתנא לגבר די ליה ערלתא ארי חסודא היא לנא  {טו} ברם בדא נתפס לכון אם תהוון כותנא למגזר לכון כל דכורא  {טז} ונתן ית בנתנא לכון וית בנתיכון נסב לנא ונתוב עמכון וניהי לעמא חד  {יז} ואם לא תקבלון מננא למגזר ונדבר ית ברתנא ונזיל  {יח} ושפרו פתגמיהון בעיני חמור ובעיני שכם בר חמור  {יט} ולא אוחר עולימא למעבד פתגמא ארי אתרעי בבת יעקב והוא יקיר מכל בית אבוהי  {כ} ואתא חמור ושכם ברה לתרע קרתהון ומלילו עם אנשי קרתהון למימר  {כא} גבריא האלין שלמין אנון עמנא ויתיבון בארעא ויעבדון בה סחורתא וארעא הא פתיות ידין קדמיהון ית בנתיהון נסב לנא לנשין וית בנתנא נתן להון  {כב} ברם בדא יתפסון לנא גובריא למתב עמנא למהוי לעמא חד במגזר לנא כל דכורא כמא די אנון גזירין  {כג} גיתיהון וקנינהון וכל בעירהון הלא דילנא אנון ברם נתפס להון ויתיבון עמנא  {כד} וקבילו מן חמור ומן שכם ברה כל נפקי תרע קרתה וגזרו כל דכורא כל נפקי תרע קרתה  {כה} והוה ביומא תליתאה כד תקיפו עליהון כאביהון ונסיבו תרין בני יעקב שמעון ולוי אחי דינה גבר חרבה ועלו על קרתא דיתבון לרחצן וקטלו כל דכורא  {כו} וית חמור וית שכם ברה קטלו לפתגם דחרב ודברו ית דינה מבית שכם ונפקו  {כז} בני יעקב עלו לחלצא קטיליא ובזו קרתא די סאיבו אחתהון  {כח} ית ענהון וית תורהון וית חמריהון וית די בקרתא וית די בחקלא בזו  {כט} וית כל נכסיהון וית כל טפלהון וית נשיהון שבו ובזו וית כל די בביתא  {ל} ואמר יעקב לשמעון וללוי עכרתון יתי למתן דבבו ביננא ובין יתבי ארעא בכנענאה ובפרזאה ואנא עם דמנין ויתכנשון עלי וימחנוני ואשתצי אנא ואנש ביתי  {לא} ואמרו הכנפקת ברא יתעבד (נ''א יעבד ית אחתנא) לאחתנא    {א} ואמר יי ליעקב קום סק לבית אל ותיב תמן ועבד תמן מדבחא לאלהא דאתגלי לך במערקך מן קדם עשו אחוך  {ב} ואמר יעקב לאנש ביתה ולכל די עמה אעדו ית טעות עממיא די ביניכון ואדכו ושנו כסותכון  {ג} ונקום ונסק לבית אל ואעבד תמן מדבחא לאלהא דקביל צלותי ביומא דעקתי והוה מימרה בסעדי בארחא די אזלית  {ד} ויהבו ליעקב ית כל טעות עממיא די בידיהון וית קדשיא די באדניהון וטמר יתהון יעקב תחות בטמא די עם שכם  {ה} ונטלו והות דחלא דיי על עממיא די בקרוי סחרניהון ולא רדפו בתר בני יעקב  {ו} ואתא יעקב ללוז די בארעא דכנען היא בית אל הוא וכל עמא די עמה  {ז} ובנא תמן מדבחא וקרא לאתרא אל בית אל ארי תמן אתגלי לה יי במערקה מן קדם אחוהי  {ח} ומיתת דבורה מנקתא דרבקה ואתקברת מלרע לבית אל בשפולי מישרא וקרא שמה מישר בכיתא  {ט} ואתגלי יי ליעקב עוד במיתוהי מפדן ארם ובריך יתה  {י} ואמר לה יי שמך יעקב לא יתקרי שמך עוד יעקב אלהין ישראל יהא שמך וקרא ית שמה ישראל  {יא} ואמר לה יי אנא אל שדי פוש וסגי עם וכנשת שבטין יהא מנך ומלכין דשליטין בעממיא מנך יפקון  {יב} וית ארעא די יהבית לאברהם וליצחק לך אתננה ולבניך בתרך אתן ית ארעא  {יג} ואסתלק מעלוהי יקרא דיי באתרא די מליל עמה  {יד} ואקם יעקב קמתא באתרא די מליל עמה קמת אבנא ואסיך עלה נסוכין ואריק עלה משחא  {טו} וקרא יעקב ית שמא דאתרא די מליל עמה תמן יי בית אל  {טז} ונטלו מבית אל והוה עוד כרובת ארעא למיעל לאפרת וילידת רחל וקשיאת במילדה  {יז} והוה בקשיותה במילדה ואמרת לה חיתא לא תדחלי ארי אף דין ליך בר  {יח} והוה במפק נפשה ארי מיתת (נ''י מיתא) וקרת שמה בר דוי ואבוהי קרא לה בנימין  {יט} ומיתת רחל ואתקברת בארח אפרת היא בית לחם  {כ} ואקים יעקב קמתא על קברתה היא קמת קברתא דרחל עד יומא דין  {כא} ונטל ישראל ופרס משכנה מלהלא למגדלא דעדר  {כב} והוה כד שרא ישראל בארעא ההיא ואזל ראובן ושכיב עם בלהה לחינתא דאבוהי ושמע ישראל והוו בני יעקב תרי עסר  {כג} בני לאה בוכרא דיעקב ראובן ושמעון ולוי ויהודה ויששכר וזבלון  {כד} בני רחל יוסף ובנימן  {כה} ובני בלהה אמתא דרחל דן ונפתלי  {כו} ובני זלפה אמתא דלאה גד ואשר אלין בני יעקב די אתילידו לה בפדן ארם  {כז} ואתא יעקב לות יצחק אבוהי ממרא קרית ארבע היא חברון די דר תמן אברהם ויצחק  {כח} והוו יומי יצחק מאה ותמנן שנין  {כט} ואתנגיד יצחק ומית ואתכניש לעמה סיב ושבע יומין וקברו יתה עשו ויעקב בנוהי    {א} ואלין תולדת עשו הוא אדום  {ב} עשו נסיב ית נשוהי מבנת כנען ית עדה בת אילון חתאה וית אהליבמה בת ענה בת צבעון חואה  {ג} וית בשמת בת ישמעאל אחתה דנביות  {ד} וילידת עדה לעשו ית אליפז ובשמת ילידת ית רעואל  {ה} ואהליבמה ילידת ית יעוש וית יעלם וית קרח אלין בני עשו די אתילידו לה בארעא דכנען  {ו} ודבר עשו ית נשוהי וית בנוהי וית בנתה וית כל נפשת ביתה וית גיתוהי וית כל בעירה וית כל קנינה די קנא בארעא דכנען ואזל לארעא אוחרי מן קדם יעקב אחוהי  {ז} ארי הוה קנינהון סגי מלמתב כחדא ולא יכילת ארע תותבותהון לסוברא יתהון מן קדם גיתיהון  {ח} ויתיב עשו בטורא דשעיר עשו הוא אדום  {ט} ואלין תולדת עשו אבוהון דאדומאי בטורא דשעיר  {י} אלין שמהת בני עשו אליפז בר עדה אתת עשו רעואל בר בשמת אתת עשו  {יא} והוו בני אליפז תימן אומר צפו וגעתם וקנז  {יב} ותמנע הות לחינתא לאליפז בר עשו וילידת לאליפז ית עמלק אלין בני עדה אתת עשו  {יג} ואלין בני רעואל נחת וזרח שמה ומזה אלין הוו בני בשמת אתת עשו  {יד} ואלין הוו בני אהליבמה בת ענה בת צבעון אתת עשו וילידת לעשו ית יעוש וית יעלם וית קרח  {טו} אלין רברבי בני עשו בני אליפז בוכרא דעשו רבא תימן רבא אומר רבא צפו רבא קנז  {טז} רבא קרח רבא געתם רבא עמלק אלין רברבי אליפז בארעא דאדום אלין בני עדה  {יז} ואלין בני רעואל בר עשו רבא נחת רבא זרח רבא שמה רבא מזה אלין רברבי רעואל בארעא דאדום אלין בני בשמת אתת עשו  {יח} ואלין בני אהליבמה אתת עשו רבא יעוש רבא יעלם רבא קרח אלין רברבי אהליבמה בת ענה אתת עשו  {יט} אלין בני עשו ואלין רברבניהון הוא אדום  {כ} אלין בני שעיר חוראה יתבי דארעא לוטן ושובל וצבעון וענה  {כא} ודישון ואצר ודישן אלין רברבי חוראי בני שעיר בארעא דאדום  {כב} והוו בני לוטן חורי והימם ואחתה דלוטן תמנע  {כג} ואלין בני שובל עלון ומנחת ועיבל שפו ואונם  {כד} ואלין בני צבעון ואיה וענה הוא ענה די אשכח ית גבריא במדברא כד הוה רעי ית חמריא לצבעון אבוהי  {כה} ואלין בני ענה דשן ואהליבמה בת ענה  {כו} ואלין בני דישן חמדן ואשבן ויתרן וכרן  {כז} אלין בני אצר בלהן וזעון ועקן  {כח} אלין בני דישן עוץ וארן  {כט} אלין רברבי חוראה רבא לוטן רבא שובל רבא צבעון רבא ענה  {ל} רבא דשן רבא אצר רבא דישן אלין רברבי חוראה לרברבניהון בארעא דשעיר  {לא} ואלין מלכיא די מליכו בארעא דאדום קדם די מלך מלכא לבני ישראל  {לב} ומלך באדום בלע בר בעור ושום קרתה דנהבה  {לג} ומית בלע ומלך תחותוהי יובב בר זרח מבצרה  {לד} ומית יובב ומלך תחותוהי חשם מארעא דרומא  {לה} ומית חשם ומלך תחותוהי הדד בר בדד דקטיל ית מדינאי בחקלא דמואב ושום קרתה עוית  {לו} ומית הדד ומלך תחותוהי שמלה ממשרקה  {לז} ומית שמלה ומלך תחותוהי שאול מרחובות דעל פרת  {לח} ומית שאול ומלך תחותוהי בעל חנן בר עכבור  {לט} ומית בעל חנן בר עכבור ומלך תחותוהי הדר ושום קרתה פעו ושום אתתה מהיטבאל בת מטרד בת מצרף דהבא  {מ} ואלין שמהת רברבי עשו לזרעיתהון לאתריהון בשמהתהון רבא תמנע רבא עלוה רבא יתת  {מא} רבא אהליבמה רבא אלה רבא פינן  {מב} רבא קנז רבא תימן רבא מבצר  {מג} רבא מגדיאל רבא עירם אלין רברבי אדום למותבנהון בארעא אחסנתהון הוא עשו אבוהון דאדומאי פפפ     {א} ויתיב יעקב בארעא תותבות אבוהי בארעא דכנען  {ב} אלין תולדת יעקב יוסף בר שבע עסרי שנין (כד) הוה רעי עם אחוהי בענא והוא מרבי עם בני בלהה ועם בני זלפה נשי אבוהי ואיתי יוסף ית דבהון בישא לות אבוהון  {ג} וישראל רחם ית יוסף מכל בנוהי ארי בר חכים הוא לה ועבד לה כתונא דפסי  {ד} וחזו אחוהי ארי יתה רחם אבוהון מכל אחוהי וסנו יתה ולא צבן למללא עמה לשלם  {ה} וחלם יוסף חלמא וחוי לאחוהי ואוסיפו עוד סנו יתה  {ו} ואמר להון שמעו כען חלמא הדין די חלימית  {ז} והא אנחנא מאסרין אסרן בגו חקלא והא קמת אסרתי ואף אזדקפת והא מסתחרן אסרתכון וסגדן לאסרתי  {ח} ואמרו לה אחוהי המלכו את מדמי לממלך עלנא או שולטן את סביר למשלט בנא ואוסיפו עוד סנו יתה על חלמוהי ועל פתגמוהי  {ט} וחלם עוד חלמא אחרנא ואשתעי יתה לאחוהי ואמר הא חלמית חלמא עוד והא שמשא וסהרא וחד עשר כוכביא סגדן לי  {י} ואשתעי לאבוהי ולאחוהי ונזף בה אבוהי ואמר לה מה חלמא הדין די חלמתא המיתא ניתי אנא ואמך ואחיך למסגד לך על ארעא  {יא} וקניאו בה אחוהי ואבוהי נטר ית פתגמא  {יב} ואזלו אחוהי למרעי ית ענא דאבוהון בשכם  {יג} ואמר ישראל ליוסף הלא אחיך רען בשכם אתא ואשלחנך לותהון ואמר לה הא אנא  {יד} ואמר לה איזל כען חזי ית שלמא דאחוך וית שלמא דענא ואתבני פתגמא ושלחה ממישר חברון ואתא לשכם  {טו} ואשכחה גברא והא תעי בחקלא ושאלנה גברא למימר מה את בעי  {טז} ואמר ית אחי אנא בעי חוי כען לי היכא אנון רען  {יז} ואמר גברא נטלו מכא ארי שמעית דאמרין ניזל לדתן ואזל יוסף בתר אחוהי ואשכחנון בדתן  {יח} וחזו יתה מרחיק ועד לא קריב לותהון וחשיבו עלוהי למקטלה  {יט} ואמרו גבר לאחוהי הא מרי חלמיא דיכי אתא  {כ} וכען אתו ונקטלנה ונרמנה בחדא מן גביא ונימר חיתא בישתא אכלתה ונחזי מה יהון בסוף חלמוהי  {כא} ושמע ראובן ושזבה מידיהון ואמר לא נקטלנה נפש  {כב} ואמר להון ראובן לא תושדון דמא רמו יתה לגבא הדין די במדברא וידא לא תושטון בה בדיל לשיזבא יתה מידיהון לאתבותה לות אבוהי  {כג} והוה כד אתא יוסף לות אחוהי ואשלחו ית יוסף ית כתונה ית כתונא דפסי די עלוהי  {כד} ונסבוהי ורמו יתה לגבא וגבא ריקא לית בה מיא  {כה} ואסחרו למיכל לחמא וזקפו עיניהון וחזו והא שירת ערבאי אתיא מגלעד וגמליהון טעינין שעף וקטף ולטום אזלין לאחתא למצרים  {כו} ואמר יהודה לאחוהי מה ממון נתהני לנא ארי נקטול ית אחונא ונכסי על דמה  {כז} אתו ונזבננה לערבאי וידנא לא תהי בה ארי אחונא בסרנא הוא וקבילו מנה אחוהי  {כח} ועברו גברי מדינאי תגרי ונגידו ואסיקו ית יוסף מן גבא וזבינו ית יוסף לערבאי בעסרין כסף ואיתיו ית יוסף למצרים  {כט} ותב ראובן לגבא והא לית יוסף בגבא ובזע ית לבושוהי  {ל} ותב לות אחוהי ואמר עולימא ליתוהי ואנא לאן אנא אתי  {לא} ונסיבו ית כתונא דיוסף ונכיסו צפיר בר עזי וטבלו ית כתונא בדמא  {לב} ושלחו ית כתונא דפסי ואיתיו לות אבוהון ואמרו דא אשכחנא אשתמודע כען הכתונא דברך היא אם לא  {לג} ואשתמודעה ואמר כתונא דברי חיתא בישתא אכלתה מקטל קטיל יוסף  {לד} ובזע יעקב לבושוהי ואסר שקא בחרצה ואתאבל על ברה יומין סגיאין  {לה} וקמו כל בנוהי וכל בנתה לנחמותה וסריב לקבלא תנחומין ואמר ארי אחות לות (על) ברי כד אבילא לשאול ובכא יתה אבוהי  {לו} ומדינאי זבינו יתה למצרים לפוטיפר רבא דפרעה רב קטוליא    {א} והוה בעדנא ההיא ונחת יהודה מלות אחוהי וסטא עד גברא עדלמאה ושמה חירה  {ב} וחזא תמן יהודה בת גבר תגרא ושמה שוע ונסבה ועל לותה  {ג} ועדיאת וילידת בר וקרא ית שמה ער  {ד} ועדיאת עוד וילידת בר וקרת ית שמה אונן  {ה} ואוסיפת עוד וילידת בר וקרת ית שמה שלה והוה בכזיב כד ילידת יתה  {ו} ונסיב יהודה אתתא לער בוכרה ושמה תמר  {ז} והוה ער בוכרא דיהודה ביש קדם יי ואמיתה יי  {ח} ואמר יהודה לאונן עול לות אתת אחוך ויבם יתה ואקים זרעא לאחוך  {ט} וידע אונן ארי לא על שמה מתקרי זרעא והוה כד עליל לות אתת אחוהי ומחבל ארחה על ארעא בדיל דלא לקימא זרעא לאחוהי  {י} ובאיש קדם יי די עבד ואמית אף יתה  {יא} ואמר יהודה לתמר כלתה תיבי ארמלא בית אביך עד דירבי שלה ברי ארי אמר דלמא ימות אף הוא כאחוהי ואזלת תמר ויתיבת בית אבוהא  {יב} וסגיאו יומיא ומיתת בת שוע אתת יהודה ואתנחם יהודה וסליק על גוזזי ענה הוא וחירה רחמה עדלמאה לתמנת  {יג} ואתחוא לתמר למימר הא חמויך סלק לתמנת למיגז ענה  {יד} ואעדיאת לבושי ארמלותה מנה ואתכסיאת בעיפא ואתקנת ויתיבת בפרשות עינין די על ארח תמנת ארי חזת ארי רבא שלה והיא לא אתיהיבת לה לאנתו  {טו} וחזאה יהודה וחשבה כנפקת ברא ארי כסיאת אפאה  {טז} וסטא לותה לארחא ואמר הבי כען איעול לותיך ארי לא ידע ארי כלתה היא ואמרת מה תתן לי ארי תיעול לותי  {יז} ואמר אנא אשלח גדיא בר עזי מן ענא ואמרת אם תתן משכונא עד דתשלח  {יח} ואמר מה משכונא די אתן לך ואמרת עזקתך ושושפך וחוטרך די בידך ויהב לה ועל לותה ועדיאת לה  {יט} וקמת ואזלת ואעדיאת עיפה מנה ולבישת לבושי ארמלותה  {כ} ושדר יהודה ית גדיא בר עזי בידא דרחמה עדלמאה למסב משכונא מידא דאתתא ולא אשכחה  {כא} ושאיל ית אנשי אתרה למימר אן מקדשתא היא בעינין על ארחא ואמרו לית הכא מקדשתא  {כב} ותב לות יהודה ואמר לא אשכחיתה ואף אנשי אתרא אמרו לית הכא מקדשתא  {כג} ואמר יהודה תסב לה דילמא נהי לחוך הא שדרית גדיא הדין ואת לא אשכחתה  {כד} והוה כתלתות ירחיא ואתחוא ליהודה למימר זניאת תמר כלתך ואף הא מעדיא לזנותא ואמר יהודה אפקוה ותתוקד  {כה} היא מתפקא והיא שלחת לחמוהא למימר לגבר די אלין דילה מנה אנא מעדיא ואמרת אשתמודע כען למן עזקתא ושושפא וחוטרא האלין  {כו} ואשתמודע יהודה ואמר זכאה מני מעדיא ארי על כן לא יהבתה לשלה ברי ולא אוסיף עוד למידעה  {כז} והוה בעדן דמילדה והא תיומין במעהא  {כח} והוה במילדה ויהב ידא ונסיבת חיתא וקטרת על ידה זהוריתא למימר דין נפק קדמאה  {כט} והוה כד אתיב ידה והא נפק אחוהי ואמרת מה תקוף סגי עלך למתקף וקרא שמה פרץ  {ל} ובתר כן נפק אחוהי די על ידה זהוריתא וקרא שמה זרח    {א} ויוסף אתחת למצרים וזבנה פוטיפר רבא דפרעה רב קטוליא גבר מצראה מידא דערבאי די אחתוהי לתמן  {ב} והוה מימרא דיי בסעדה דיוסף והוה גבר מצלח והוה בבית רבונה מצראה  {ג} וחזא רבונה ארי מימרא דיי בסעדה וכל די הוא עבד יי מצלח בידה  {ד} ואשכח יוסף רחמין בעינוהי ושמש יתה ומניה על ביתה וכל די אית לה מסר בידה  {ה} והוה מעדן דמני יתה בביתה ועל כל די אית לה ובריך יי ית בית מצראה בדיל יוסף והוה ברכתא דיי בכל די אית לה בביתא ובחקלא  {ו} ושבק כל די לה בידא דיוסף ולא ידע עמה מדעם אלהן לחמא די הוא אכל והוה יוסף שפיר בריוא ויאי בחזוא  {ז} והוה בתר פתגמיא האלין וזקפת אתת רבונה ית עינהא ליוסף ואמרת שכוב עמי  {ח} וסריב ואמר לות אתת רבונה הא רבוני לא ידע עמי מה דבביתא וכל די אית לה מסר בידי  {ט} ליתוהי רב בביתא הדין מני ולא מנע מני מדעם אלהן יתיך בדיל דאת אתתה ואכדין אעביד בישתא רבתא הדא ואחוב קדם יי  {י} והוה כד מלילת עם יוסף יום יום ולא קביל מנה למשכב לותה למהוי עמה  {יא} והוה כיומא הדין ועל לביתא למבדק בכתבי חשבנה ולית אנש מאנשי ביתא תמן בביתא  {יב} ואחדתה בלבושה למימר שכוב עמי ושבקה ללבושה בידה וערק ונפק לשוקא  {יג} והוה כד חזת ארי שבקה ללבושה בידה וערק לשוקא  {יד} וקרת לאנשי ביתה ואמרת להון למימר חזו איתי לנא גברא עבראה לחיכא בנא על לותי למשכב עמי וקרית בקלא רבא  {טו} והוה כד שמע ארי ארימית קלי וקרית ושבקה ללבושה לותי וערק ונפק לשוקא  {טז} ואחתתה ללבושה לותה עד דעל רבונה לביתה  {יז} ומלילת עמה כפתגמיא האלין למימר על לותי עבדא עבראה די איתיתא לנא לחיכא בי  {יח} והוה כד ארימית קלי וקרית ושבקה ללבושה לותי וערק לשוקא  {יט} והוה כד שמע רבונה ית פתגמי אתתה די מלילת עמה למימר כפתגמיא האלין עבד לי עבדך ותקף רגזה  {כ} ונסיב רבונה דיוסף יתה ויהביה לבית אסירי אתר די אסירי מלכא אסירין והוה תמן בבית אסירי  {כא} והוה מימרא דיי בסעדה דיוסף ונגד לה חסדא ויהבה לרחמין בעיני רב בית אסירי  {כב} ויהב רב בית אסירי בידא דיוסף ית כל אסיריא די בבית אסירי וית כל די עבדין תמן על מימרה הוה מתעבד  {כג} לית רב בית אסירי חזי ית כל סרחן בידה בדי מימרא דיי בסעדה ודי הוא עבד יי מצלח    {א} והוה בתר פתגמיא האלין סרחו שקיא מלכא דמצרים ונחתומא לרבוניהון למלכא דמצרים  {ב} ורגז פרעה על תרין רברבנוהי על רב שקי ועל רב נחתומי  {ג} ויהב יתהון במטרא בית רב קטוליא לבית אסירי אתר די יוסף אסיר תמן  {ד} ומני רב קטוליא ית יוסף עמהון ושמש יתהון והוו יומין במטרא  {ה} וחלמו חלמא תרויהון גבר חלמה בליליא חד גבר כפושרן חלמה שקיא ונחתומא די למלכא דמצרים די אסירין בבית אסירי  {ו} ואתא לותהון יוסף בצפרא וחזא יתהון והא אנון נסיסין  {ז} ושאל ית רברבי פרעה די עמה במטרא בית רבונה למימר מה דין אפיכון בישין יומא דין  {ח} ואמרו לה חלמא חלמנא ופשר לית לה ואמר להון יוסף הלא מן קדם יי פושרן חלמיא אשתעו כען לי  {ט} ואשתעי רב שקי ית חלמה ליוסף ואמר לה בחלמי והא גופנא קדמי  {י} ובגופנא תלתא שבשין והיא כד אפרחת אפקת לבלבין ואניצת נץ בשילו אתכלתהא ענבין  {יא} וכסא דפרעה בידי ונסיבת ית ענביא ועצרית יתהון לכסא דפרעה ויהבית ית כסא על ידא דפרעה  {יב} ואמר לה יוסף דין פשרנה תלתא שבשין תלתא יומין אנון  {יג} בסוף תלתא יומין ידכר פרעה ית רישך ויתיבנך על שמושך ותתן כסא דפרעה בידה כהלכתא קדמאה די הויתא משקי לה  {יד} אלהן תדכרנני עמך כד ייטב לך ותעבד כען עמי טיבו ותדכר עלי קדם פרעה ותפקנני מן בית אסירא הדין  {טו} ארי מגנב גנבנא מארעא דעבראי ואף הכא לא עבדית מדעם ארי שויאו יתי בבית אסירי  {טז} וחזא רב נחתומי ארי יאות פשר ואמר ליוסף אף אנא בחלמי והא תלתא סלין דחירו על רישי  {יז} ובסלא עלאה מכל מיכל פרעה עובד נחתום ועופא אכל יתהון מן סלא מעלוי רישי  {יח} ואתב יוסף ואמר דין פשרנה תלתא סלין תלתא יומין אנון  {יט} בסוף תלתא יומין יעדי פרעה ית רישך מנך ויצלוב יתך על צליבא ויכול עופא ית בשרך מנך  {כ} והוה ביומא תליתאה יומא בית ולדא דפרעה ועבד משתיא לכל עבדוהי ואדכר ית ריש רב שקי וית ריש רב נחתומי בגו עבדוהי  {כא} ואתיב ית רב שקי על שקיותה ויהב ית כסא על ידא דפרעה  {כב} וית רב נחתומי צלב כמא די פשר להון יוסף  {כג} ולא דכיר רב שקי ית יוסף ואנשיה פפפ     {א} והוה מסוף תרתין שנין ופרעה חלם והא קאם על נהרא  {ב} והא מן נהרא סלקן שבע תורן שפירן למחזי ופטימן בשר ורעין באחוה  {ג} והא שבע תורן אחרנין סלקן בתריהון מן נהרא בישן למחזי וחסירן בשר וקמן לקבליהון דתורן על כיף נהרא  {ד} ואכלן תורתא בישן למחזי וחסירן בשר ית שבע תורתא שפירן למחזי ופטימתא ואתער פרעה  {ה} ודמוך וחלם תנינות והא שבע שבליא סלקן בקניא חד פטימן וטבן  {ו} והא שבע שבליא לקין ושקיפן קדום צמחן ב תריהון  {ז} ובלעא שבליא לקיתא ית שבע שבליא פטימתא ומליתא ואתער פרעה והא חלמא  {ח} והוה בצפרא ומטרפא רוחה ושלח וקרא ית כל חרשי מצרים וית כל חכימהא ואשתעי פרעה להון ית חלמה ולית דפשר יתהון לפרעה  {ט} ומליל רב שקי (עם פרעה) לפרעה למימר ית סרחני אנא מדכר יומא דין  {י} פרעה רגז על עבדוהי ויהב יתי במטרא בית רב קטוליא יתי וית רב נחתומי  {יא} וחלמנא חלמא בליליא חד אנא והוא גבר כפשרן חלמה חלמנא  {יב} ותמן עמנא עולם עבראה עבדא לרב קטוליא ואשתעינא לה ופשר לנא ית חלמנא גבר כחלמה פשר  {יג} והוה כמא די פשר לנא כן הוה יתי אתיב על שמושי ויתה צלב  {יד} ושלח פרעה וקרא ית יוסף וארהטוהי מן בית אסירי וספר ושני כסותה ועל לות פרעה  {טו} ואמר פרעה ליוסף חלמא חלמית ופשר לית לה ואנא שמעית עלך למימר דאת שמע חלמא למפשר יתה  {טז} ואתיב יוסף ית פרעה למימר בר מן חכמתי אלהן מן קדם יי יתתב ית שלמא דפרעה  {יז} ומליל פרעה עם יוסף בחלמי הא אנא קאם על כיף נהרא  {יח} והא מן נהרא סלקן שבע תורן פטימן בשר ושפירן למחזי ורעין באחוה  {יט} והא שבע תורן אחרנין סלקן בתריהון חסיכן ובישן למחזי לחדא וחסירן בשר לא חזתי כותהן בכל ארעא דמצרים לבישו  {כ} ואכלן תורתא חסיכתא ובישתא ית שבע תורתא קדמיתא פטימתא  {כא} ועלא למעיהן ולא אתידע ארי עלו למעיהן ומחזיהן ביש כד בקדמיתא ואתערית  {כב} וחזית בחלמי והא שבע שבליא סלקן בקניא חד מלין וטבן  {כג} והא שבע שבליא נצן לקין שקיפן קדום צמחן בתריהון  {כד} ובלען שבליא לקיתא ית שבע שבליא טבתא ואמרית לחרשיא ולית די מחוי לי  {כה} ואמר יוסף לפרעה חלמא דפרעה חד הוא ית די יי עתיד למעבד חוי לפרעה  {כו} שבע תורתא טבתא שבע שנין אנון ושבע שבליא טבתא שבע שנין אנון חלמא חד הוא  {כז} ושבע תורתא חסיכתא ובישתא דסלקן בתריהון שבע שנין אנון ושבע שבליא לקיתא דשקיפן קדום יהוין שבע שני כפנא  {כח} הוא פתגמא די מלילית עם פרעה די יי עתיד למעבד אחזי לפרעה  {כט} הא שבע שנין אתין שובעא רבא בכל ארעא דמצרים  {ל} ויקומון שבע שני כפנא בתריהן ויתנשי כל שובעא בארעא דמצרים וישיצי כפנא ית (עמא ד) ארעא  {לא} ולא יתידע שובעא בארעא מן קדם כפנא ההוא דיהי בתר כן ארי תקיף הוא לחדא  {לב} ועל דאתנית חלמא לפרעה תרתין זמנין ארי תקין פתגמא מן קדם יי ואוחי יי למעבדה  {לג} וכען יחזי פרעה גבר סוכלתן וחכים וימניניה על ארעא דמצרים  {לד} יעבד פרעה וימני מהימנין על ארעא ויזרז ית ארעא דמצרים בשבע שני שובעא  {לה} ויכנשון ית כל עיבור שניא טבן דאתין האלין ויצברון עיבורא תחות ידא מהימני דפרעה עיבורא בקירויא ויטרון  {לו} ויהי עיבורא גניז (לעמא ד) לארעא לשבע שני כפנא די תהוין בארעא דמצרים ולא תשתיצי עמא דארעא בכפנא  {לז} ושפר פתגמא בעיני פרעה ובעיני כל עבדוהי  {לח} ואמר פרעה לעבדוהי הנשכח כדין גבר די רוח נבואה מן קדם יי בה  {לט} ואמר פרעה ליוסף בתר דאודע יי יתך ית כל דא לית סכלתן וחכים כותך  {מ} את תהי ממנא על ביתי ועל מימרך יתזן כל עמי לחוד כרסי מלכותא הדין איהי יקיר מנך  {מא} ואמר פרעה ליוסף חזי מניתי יתך על כל ארעא דמצרים  {מב} ואעדי פרעה ית עזקתה מעל ידה ויהב יתה על ידא דיוסף ואלביש יתה לבושין דבוץ ושוי מניכא דדהבא על צוארה  {מג} וארכיב יתה ברתכא תניתא (נ''י תנינא) די לה ואכריזו קדמוהי דין אבא למלכא ומני יתה על כל ארעא דמצרים  {מד} ואמר פרעה ליוסף אנא פרעה ובר מימרך לא ירים גבר ית ידה למיחד זין וית רגלה למרכב על סוסיא בכל ארעא דמצרים  {מה} וקרא פרעה שום יוסף גברא דמטמרן גלין לה ויהב לה ית אסנת בת פוטי פרע רבא דאון לאתתא ונפק יוסף (שליט) על ארעא דמצרים  {מו} ויוסף בר תלתין שנין כד קם קדם פרעה מלכא דמצרים ונפק יוסף מן קדם פרעה ועבר (שליט) בכל ארעא דמצרים  {מז} וכנשו דירי ארעא בשבע שני שובעא עיבורא לאוצרין  {מח} וכנש ית כל עיבור שבע שנין די הוו בארעא דמצרים ויהב עיבור בקרויא עיבור חקל קרתא די בסחרנהא יהב בגוה  {מט} וכנש יוסף עיבורא כחלא דימא סגי לחדא עד די פסק לממני ארי לית מנין  {נ} וליוסף אתיליד תרתין בנין עד לא עלת שתא דכפנא דילידת לה אסנת בת פוטי פרע רבא דאון  {נא} וקרא יוסף ית שום בוכרא מנשה ארי אנשיני יי ית כל עמלי וית כל בית אבא  {נב} וית שום תנינא קרא אפרים ארי אפשני יי בארע שעבודי  {נג} ושלימת שבע שני שובעא די הוה בארעא דמצרים  {נד} ושריאת שבע שני כפנא למיעל כמא די אמר יוסף והוה כפנא בכל ארעתא ובכל ארעא דמצרים הוה לחמא  {נה} וכפנת כל ארעא דמצרים וצוח עמא קדם לפרעה על לחמא ואמר פרעה לכל מצראי איזילו לות יוסף די יימר לכון תעבדון  {נו} וכפנא הוה על כל אפי ארעא ופתח יוסף ית כל די בהון עיבורא וזבין למצרים ותקיף כפנא בארעא דמצרים  {נז} וכל דירי ארעא עלו למצרים למזבן עיבורא מן יוסף ארי תקיף כפנא בכל ארעא    {א} וחזא יעקב ארי אית עיבורא מזדבן במצרים ואמר יעקב לבנוהי למא תתחזון  {ב} ואמר הא שמעית אמרין ארי אית עיבורא מזדבן במצרים חותו תמן וזבונו לנא מתמן ונחי ולא נמות  {ג} ונחתו אחי יוסף עסרא למזבן עיבורא ממצרים  {ד} וית בנימין אחוהי דיוסף לא שלח יעקב עם אחוהי ארי אמר דלמא יערענה מותא  {ה} ואתו בני ישראל למזבן עיבורא בגו עליא ארי הוה כפנא בארעא דכנען  {ו} ויוסף הוא דשליט על ארעא הוא דזבין עיבורא לכל עמא דארעא ואתו אחי יוסף וסגידו לה על אפיהון על ארעא  {ז} וחזא יוסף ית אחוהי ואשתמודענון וחשיב מה דמליל להון ומליל עמהון קשין ואמר להון מנן אתיתון ואמרו מארעא דכנען למזבן עיבורא  {ח} ואשתמודע יוסף ית אחוהי ואנון לא אשתמודעוהי  {ט} ודכיר יוסף ית חלמיא די חלים להון ואמר להון מאללין אתון למחזי ית בדקא דארעא אתיתון  {י} ואמרו לה לא רבוני ועבדיך עלו למזבן עיבורא  {יא} כלנא בני גברא חד נחנא כיוני אנחנא לא הוו עבדיך אלילי  {יב} ואמר להון לא ארי בדקא דארעא אתיתון למחזי  {יג} ואמרו תרין עשר עבדיך אחין אנחנא בני גברא חד בארעא דכנען והא זעירא עם אבונא יומא דין וחד ליתוהי  {יד} ואמר להון יוסף הוא די מלילית עמכון למימר אלילי אתון  {טו} בדא תתבחרון חי פרעה אם תפקון מכא אלהין במתי אחוכון זעירא הכא  {טז} שלחו מנכון חד וידבר ית אחוכון ואתון תתאסרון ויתבחרון פתגמיכון הקשוט אתון אמרין ואם לא חי פרעה ארי אלילי אתון  {יז} וכנש יתהון לבית מטרא תלתא יומין  {יח} ואמר להון יוסף ביומא תליתאה דא עבידו ואתקימו מן קדם יי אנא דחל  {יט} אם כיוני אתון אחוכון חד יתאסר בבית מטרתכון ואתון איזילו אובילו עיבורא דחסיר בבתיכון  {כ} וית אחוכון זעירא תיתון לותי ויתהמנון פתגמיכון ולא תמותון ועבדו כן  {כא} ואמרו גבר לאחוהי בקושטא חיבין אנחנא על אחונא די חזינא עקת נפשה כד הוה מתחנן לנא ולא קבלנא מנה על כן אתת לותנא עקתא הדא  {כב} ואתיב ראובן יתהון למימר הלא אמרית לותכון למימר לא תחובון בעולימא ולא קבלתון ואף דמה הא מתבעי  {כג} ואנון לא ידעון ארי שמיע יוסף ארי מתרגמן הוה ביניהון  {כד} ואסתחר מעלויהון ובכא ותב לותהון ומליל עמהון ודבר מלותהון ית שמעון ואסר יתה לעיניהון  {כה} ופקיד יוסף ומלו ית מניהון עיבורא ולאתבא כספיהון גבר לסקה ולמתן להון זודין לארחא ועבד להון כן  {כו} ונטלו ית עיבורהון על חמריהון ואזלו מתמן  {כז} ופתח חד ית סקה למתן כסתא לחמרה בבית מבתא וחזא ית כספה והא הוא בפום טוענה  {כח} ואמר לאחוהי אתותב כספי ואף הא בטועני ונפק מדע לבהון ותוהו גבר לאחוהי למימר מה דא עבד יי לנא  {כט} ואתו לות יעקב אבוהון ארעא דכנען וחויו לה ית כל דערעא יתהון למימר  {ל} מליל גברא רבונא דארעא עמנא קשין ויהב יתנא כמאלילי ית ארעא  {לא} ואמרנא לה כיוני אנחנא לא הוינא אלילי  {לב} תרין עסר אנחנא אחין בני אבונא חד ליתוהי וזעירא יומא דין עם אבונא בארעא דכנען  {לג} ואמר לנא גברא רבונא דארעא בדא אדע ארי כיוני אתון אחוכון חד שבוקו לותי וית עיבורא דחסיר בבתיכון סיבו ואזילו  {לד} ואיתיאו ית אחוכון זעירא לותי ואדע ארי לא אלילי אתון ארי כיוני אתון ית אחוכון אתן לכון וית ארעא תעבדון בה סחורתא  {לה} והוה אנון מריקין סקיהון והא גבר צריר כספה בסקה וחזו ית צררי כספיהון אנון ואבוהון ודחילו  {לו} ואמר להון יעקב אבוהון יתי אתכלתון יוסף ליתוהי ושמעון לא הוה הכא (ליתוהי) וית בנימן תדברון עלי הוו כלהון  {לז} ואמר ראובן לות אבוהי למימר ית תרין בני תמית אם לא איתנה לותך הב יתה על ידי ואנא אתבנה לך  {לח} ואמר לא יחות ברי עמכון ארי אחוהי מית והוא בלחודוהי אשתאר ויערענה מותא בארחא די תהכון בה ותחתון ית שיבתי בדוונא לשאול    {א} וכפנא תקיף בארעא  {ב} והוה כד שיציאו למיכל ית עיבורא דאיתיאו ממצרים ואמר להון אבוהון תובו זבונו לנא זעיר עיבורא  {ג} ואמר לה יהודה למימר אסהדא אסהד בנא גברא למימר לא תחזון אפי אלהין כד אחוכון עמכון  {ד} אם איתך משלח ית אחונא עמנא ניחות ונזבן לך עיבורא  {ה} ואם ליתך משלח לא ניחות ארי גברא אמר לנא לא תחזון אפי אלהין כד אחוכון עמכון  {ו} ואמר ישראל למה אבאשתון לי לחואה לגברא העד כען לכון אחא  {ז} ואמרו משאל שאל גברא לנא ולילדותנא למימר העד כען אבוכון קים האית לכון אחא וחוינא לה על מימר פתגמיא האלין המדע הוינא ידעין ארי יימר אוחיתו ית אחוכון  {ח} ואמר יהודה לישראל אבוהי שלח עולימא עמי ונקום ונזיל וניחי ולא נמות אף אנחנא אף את אף טפלנא  {ט} אנא מערבנא בה מן ידי תבענה אם לא איתנה לך ואקימנה קדמך ואהי חטי לך כל יומיא  {י} ארי אלולפון בדא אתעכבנא ארי כען תבנא דנן תרתין זמנין  {יא} ואמר להון ישראל אבוהון אם כן הכא דא עיבידו סיבו מדמשבח בארעא במניכון ואוחיתו לגברא תקרבתא זעיר קטף וזעיר דבש שעף ולטום בטנין ושגדין  {יב} וכספא על חד תרין סיבו בידכון וית כספא דאתותב בפום טועניכון תתיבון בידכון מאים שלו הוא  {יג} וית אחוכון דברו וקומו תובו לות גברא  {יד} ואל שדי יתן לכון רחמין קדם גברא ויפטר לכון ית אחוכון אחרנא וית בנימין ואנא כמא דאתכלית תכלית  {טו} ונסיבו גבריא ית תקרבתא הדא ועל חד תרין כספא נסיבו בידיהון ודברו ית בנימן וקמו ונחתו למצרים וקמו קדם יוסף  {טז} וחזא יוסף עמהון ית בנימין ואמר לדי ממנא על ביתה אעיל ית גבריא לביתא ונכוס נכסתא ואתקין ארי עמי ייכלון גבריא בשירותא  {יז} ועבד גברא כמא די אמר יוסף ואעיל גברא ית גבריא לבית יוסף  {יח} ודחילו גבריא ארי אתעלו לבית יוסף ואמרו על עסק כספא דאתותב בטועננא בקדמיתא אנחנא מתעלין לאתרברבא עלנא ולאסתקפא עלנא ולמקני יתנא לעבדין ולמדבר ית חמרנא  {יט} וקריבו לות גברא די ממנא על בית יוסף ומלילו עמה בתרע ביתא  {כ} ואמרו בבעו רבוני מיחת נחתנא בקדמיתא למזבן עיבורא  {כא} והוה כד אתינא לבית מבתא ופתחנא ית טועננא והא כסף גבר בפום טוענה כספנא במתקלה ואתיבנא יתה בידנא  {כב} וכספא אחרנא אוחיתנא בידנא למזבן עיבורא לא ידענא מן שוי כספנא בטועננא  {כג} ואמר שלם לכון לא תדחלון אלהכון ואלהא דאבוכון יהב לכון סימא בטועניכון כספכון אתא לותי ואפיק לותהון ית שמעון  {כד} ואעיל גברא ית גבריא לבית יוסף ויהב מיא ואסחו רגליהון ויהב כסתא לחמריהון  {כה} ואתקינו ית תקרבתא עד דעל יוסף בשירותא ארי שמעו ארי תמן ייכלון לחמא  {כו} ועל יוסף לביתא ואיתיאו לה ית תקרבתא די בידיהון לביתא וסגידו לה לארעא  {כז} ושאיל להון לשלם ואמר השלם אבוכון סבא די אמרתון העד כען קים  {כח} ואמרו שלם לעבדך לאבונא עד כען קים וכרעו וסגידו  {כט} וזקף עינוהי וחזא ית בנימין אחוהי בר אמה ואמר הדין אחוכון זעירא די אמרתון לי ואמר מן קדם יי יתרחם עלך ברי  {ל} ואוחי יוסף ארי אתגוללו רחמוהי על אחוהי ובעא למבכי ועל לאדרון בית משכבא ובכא תמן  {לא} ואסחי אפוהי ונפק ואתחסין ואמר שוו לחמא  {לב} ושויאו לה בלחודוהי ולהון בלחודיהון ולמצראי דאכלין עמה בלחודיהון ארי לא יכלין מצראי למיכל עם עבראי לחמא ארי בעירא דמצראי דחלין לה עבראי אכלין  {לג} ואסחרו קדמוהי רבא כרביותה וזעירא כזערותה ותמהו גבריא גבר לחברה  {לד} ונטל חלקין מן קדמוהי לקדמיהון וסגי חלקא דבנימן מחלקי דכלהון חמשא חלקין ושתיאו ורויאו עמה    {א} ופקיד ית די ממנא על ביתה למימר מלי ית טועני גבריא עיבורא כמא די יכלין למטען ושוי כסף גבר בפום טוענה  {ב} וית כלידי כלידא דכספא תשוי בפום טוענא דזעירא וית כסף זבינוהי ועבד כפתגמא דיוסף די מליל  {ג} צפרא נהר וגבריא אתפטרו אנון וחמריהון  {ד} אנון נפקו מן קרתא לא ארחיקו ויוסף אמר לדי ממנא על ביתה קום רדף בתר גבריא ותדבקנון ותימר להון למה שלמתון בישא חלף טבתא  {ה} הלא דין דשתי רבוני בה והוא בדקא מבדק בה אבאשתון די עבדתון  {ו} ואדביקנון ומליל עמהון ית פתגמיא האלין  {ז} ואמרו לה למה ימלל רבוני כפתגמיא האלין חס לעבדיך מלמעבד כפתגמא הדין  {ח} הא כספא די אשכחנא בפום טועננא אתיבנוהי לך מארעא דכנען ואכדין נגנוב מבית רבונך כספא או דהבא (מנין דכסף או מנין דדהב)  {ט} די ישתכח עמה מעבדיך ומית ואף אנחנא נהי לרבוני לעבדין  {י} ואמר אף כען כפתגמיכון כן הוא די ישתכח עמה יהי לי עבדא ואתון תהון זכאין  {יא} ואוחיאו ואוחיתו גבר ית טוענה לארעא ופתחו גבר טוענה  {יב} ובלש ברבא שרי ובזעירא שצי ואשתכח כלידא בטוענא דבנימן  {יג} ובזעו לבושיהון ורמו גבר על חמרה ותבו לקרתא  {יד} ועל יהודה ואחוהי לבית יוסף והוא עד כען תמן ונפלו קדמוהי לארעא  {טו} ואמר להון יוסף מה עובדא הדין די עבדתון הלא ידעתון ארי בדקא מבדק גברא די כותי  {טז} ואמר יהודה מה נימר לרבוני מה נמלל ומה נזכי מן קדם יי אשתכח ית חובא דעבדיך הא אנחנא עבדין לרבוני אף אנחנא אף דאשתכח כלידא בידה  {יז} ואמר חס לי מלמעבד דא גברא די אשתכח כלידא בידה הוא יהי לי עבדא ואתון סקו לשלם לות אבוכון ססס    {יח} וקרב לותה יהודה ואמר בבעו רבוני ימלל כען עבדך פתגמא קדם רבוני ולא יתקף רוגזך בעבדך ארי כפרעה כן את  {יט} רבוני שאיל ית עבדוהי למימר האית לכון אבא או אחא  {כ} ואמרנא לרבוני אית לנא אבא סבא ובר סיבתין זעיר ואחוהי מית ואשתאר הוא בלחודוהי לאמה ואבוהי רחים לה  {כא} ואמרת לעבדיך אחיתוהי לותי ואשוי עיני עלוהי  {כב} ואמרנא לרבוני לא יכול עולימא למשבק ית אבוהי ואם ישבוק ית אבוהי ומית  {כג} ואמרת לעבדיך אם לא יחות אחוכון זעירא עמכון לא תוספון למחזי אפי  {כד} והוה כד סליקנא לעבדך אבא וחוינא לה ית פתגמי רבוני  {כה} ואמר אבונא תובו זבונו לנא זעיר עיבורא  {כו} ואמרנא לא נכול למיחת אם אית אחונא זעירא עמנא ונחות ארי לא נכול למחזי אפי גברא ואחונא זעירא ליתוהי עמנא  {כז} ואמר עבדך אבא לנא אתון ידעתון ארי תרין ילידת לי אתתי  {כח} ונפק חד מלותי ואמרית ברם מקטל קטיל ולא חזתה עד כען  {כט} ותדברון אף ית דין מן קדמי ויערענה מותא ותחתון ית שבתי בבישתא לשאול  {ל} וכען כמיתי לות עבדך אבא ועולימא ליתוהי עמנא ונפשה חביבא לה כנפשה  {לא} ויהי כד יחזי ארי לית עולימא ומית ויחתון עבדיך ית שיבת עבדך אבונא בדוונא לשאול  {לב} ארי עבדך מערב בעולימא מן אבא למימר אם לא איתנה לותך ואהי חטי לאבא כל יומיא  {לג} וכען יתב כען עבדך תחות עולימא עבדא לרבוני ועולימא יסק עם אחוהי  {לד} ארי אכדין אסק לות אבא ועולימא ליתוהי עמי דלמא אחזי בבישו די ישכח ית אבא    {א} ולא יכיל יוסף לאתחסנא לכל דקימין עלוהי וקרא אפיקו כל אנש מעלוי ולא קם אנש עמה כד אתידע יוסף לות אחוהי  {ב} ויהב ית קלה בבכיתא ושמעו מצרים ושמע אנש בית פרעה  {ג} ואמר יוסף לאחוהי אנא יוסף העד כען אבא קים ולא יכילו אחוהי לאתבא יתה פתגם ארי אתבהילו מן קדמוהי  {ד} ואמר יוסף לאחוהי קריבו כען לותי וקריבו ואמר אנא יוסף אחוכון די זבנתון יתי למצרים  {ה} וכען לא תתנססון ולא יתקף בעיניכון ארי זבנתון יתי הלכא ארי לקימא שלחני יי קדמיכון  {ו} ארי דנן תרתין שנין כפנא בגו ארעא ועוד חמש שנין די לית זרועא וחצדא  {ז} ושלחני יי קדמיכון לשואה לכון שארא בארעא ולקימא לכון לשיזבא רבא  {ח} וכען לא אתון שלחתון יתי הלכא אלהן מן קדם יי ושויני לאבא לפרעה ולרבון לכל אנש ביתה ושליט בכל ארעא דמצרים  {ט} אוחו וסקו לות אבא ותימרון לה כדנן אמר ברך יוסף שויני יי לרבון לכל מצרים חות לותי לא תתעכב  {י} ותתב בארעא דגשן ותהי קריב לי את ובניך ובני בניך וענך ותורך וכל די לך  {יא} ואזון יתך תמן ארי עוד חמש שנין כפנא דלמא תתמסכן את ואנש ביתך וכל די לך  {יב} והא עיניכון חזן ועיני אחי בנימין ארי בלישנכון אנא ממלל עמכון  {יג} ותחוון לאבא ית כל יקרי במצרים וית כל די חזיתון ותוחון ותחתון ית אבא הכא  {יד} ונפל על צוארי בנימן אחוהי ובכא ובנימן בכא על צוארה  {טו} ונשק לכל אחוהי ובכא עליהון ובתר כן מלילו אחוהי עמה  {טז} וקלא אשתמע בית פרעה למימר עלו אחי יוסף ושפר בעיני פרעה ובעיני עבדוהי  {יז} ואמר פרעה ליוסף אמר לאחיך דא עיבידו טעונו ית בעירכון ואזילו אובילו לארעא דכנען  {יח} ודברו ית אבוכון וית אנש בתיכון ועולו לותי ואתן לכון ית טוב ארעא דמצרים ותיכלון ית טובא דארעא  {יט} ואת מפקדא דא עיבידו סיבו לכון מארעא דמצרים עגלן לטפליכון ולנשיכון ותטלון ית אבוכון ותיתון  {כ} ועינכון לא תחוס על מניכון ארי טב כל ארעא דמצרים דלכון הוא  {כא} ועבדו כן בני ישראל ויהב להון יוסף עגלן על מימר פרעה ויהב להון זודין לארחא  {כב} לכלהון יהב לגבר אצטלון דלבושין ולבנימן יהב תלת מאה סלעין דכסף וחמש אצטלון דלבושין  {כג} ולאבוהי שלח כדא עסרא חמרין טעינין מטובא דמצרים ועסר אתנן טעינן עיבור ולחם וזודין לאבוהי לארחא  {כד} ושלח ית אחוהי ואזלו ואמר להון לא תתנצון בא רחא  {כה} וסליקו ממצרים ואתו לארעא דכנען לות יעקב אבוהון  {כו} וחויאו לה למימר עד כען יוסף קים וארי הוא שליט בכל ארעא דמצרים והוו מליא פיגן על לבה ארי לא הימין להון  {כז} ומלילו עמה ית כל פתגמי יוסף די מליל עמהון וחזא ית עגלתא דשלח יוסף למטל יתה ושרת רוח נבואה על יעקב אבוהון  {כח} ואמר ישראל סגי לי חדוא עד כען יוסף ברי קים אזיל ואחזנה עד לא אמות    {א} ונטל ישראל וכל די לה ואתא לבאר שבע ודבח דבחין לאלהא דאבוהי יצחק  {ב} ואמר יי לישראל בחזוי דליליא ואמר יעקב יעקב ואמר הא אנא  {ג} ואמר אנא אל אלהא דאבוך לא תדחל מלמיחת למצרים ארי לעם סגי אשונך תמן  {ד} אנא אחות עמך למצרים ואנא אסקנך אף אסקא ויוסף ישוי ידוהי על עיניך  {ה} וקם יעקב מבארא דשבע ונטלו בני ישראל ית יעקב אבוהון וית טפלהון וית נשיהון בעגלתא די שלח פרעה למטל יתה  {ו} ודברו ית גיתיהון וית קנינהון די קנו בארעא דכנען ואתו למצרים יעקב וכל בנוהי עמה  {ז} בנוהי ובני בנוהי עמה בנתה ובנת בנוהי וכל זרעה איתי עמה למצרים  {ח} ואלין שמהת בני ישראל דעלו למצרים יעקב ובנוהי בוכרא דיעקב ראובן  {ט} ובני ראובן חנוך ופלוא וחצרן וכרמי  {י} ובני שמעון ימואל וימין ואהד ויכין וצחר ושאול בר כנעניתא  {יא} ובני לוי גרשון קהת ומררי  {יב} ובני יהודה ער ואונן ושלה ופרץ וזרח ומית ער ואונן בארעא דכנען והוו בני פרץ חצרן וחמול  {יג} ובני יששכר תולע ופוה ויוב ושמרון  {יד} ובני זבלון סרד ואלון ויחלאל  {טו} אלין בני לאה דילידת ליעקב בפדן ארם וית דינה ברתה כל נפש בנוהי ובנתה תלתין ותלת  {טז} ובני גד צפיון וחגי שוני ואצבון ערי וארודי ואראלי  {יז} ובני אשר ימנה וישוה וישוי ובריעה ושרח אחתהון ובני בריעה חבר ומלכיאל  {יח} אלין בני זלפה די יהב לבן ללאה ברתה וילידת ית אלין ליעקב שית עשרי נפשא  {יט} בני רחל אתת יעקב יוסף ובנימן  {כ} ואתילידו ליוסף בארעא דמצרים דילידת לה אסנת בת פוטי פרע רבא דאון ית מנשה וית אפרים  {כא} ובני בנימן בלע ובכר ואשבל גרא ונעמן אחי וראש מפים וחפים וארד  {כב} אלין בני רחל דאתילידו ליעקב כל נפשא ארבעה עשר  {כג} ובני דן חשים  {כד} ובני נפתלי יחצאל וגוני ויצר ושלם  {כה} אלין בני בלהה דיהב לבן לרחל ברתה וילידת ית אלין ליעקב כל נפשא שבעא  {כו} כל נפשא דעלא ליעקב למצרים נפקי ירכה בר מנשי בני יעקב כל נפשתא שתין ושית  {כז} ובני יוסף די אתילידו לה במצרים נפשתא תרין כל נפשתא לבית יעקב דעלו למצרים שבעין  {כח} וית יהודה שלח קדמוהי לות יוסף לפנאה קדמוהי לגשן ואתו לארעא דגשן  {כט} וטקיס יוסף רתכוהי וסליק לקדמות ישראל אבוהי לגשן ואתגלי לה ונפל על צוארה ובכא על צוארה עוד  {ל} ואמר ישראל ליוסף אלו אנא מאית זמנא הדא מנחם אנא בתר דחזיתי ית אפיך ארי עד כען את קים  {לא} ואמר יוסף לאחוהי ולבית אבוהי אסק ואחוי לפרעה ואימר לה אחי ובית אבא די בארעא דכנען עלו לותי  {לב} וגבריא רעי ענא ארי גברי מרי גיתי הוו וענהון ותורהון וכל די להון איתיאו  {לג} ויהי ארי יקרי לכון פרעה ויימר מה עובדיכון  {לד} ותימרון גברי מרי גיתי הוו עבדיך מעולמנא ועד כען אף אנחנא אף אבהתנא בדיל די תיתבון בארעא דגשן ארי מרחקין מצראי כל רעי ענא    {א} ואתא יוסף וחוי לפרעה ואמר אבא ואחי וענהון ותורהון וכל די להון אתו מארעא דכנען והא אנון בארעא דגשן  {ב} ומקצת מן אחוהי דבר חמשא גברין ואקימנון קדם פרעה  {ג} ואמר פרעה לאחוהי מה עובדיכון ואמרו לפרעה רעי ענא עבדיך אף אנחנא אף אבהתנא  {ד} ואמרו לות פרעה לאתותבא בארעא אתינא ארי לית רעיא לענא די לעבדיך ארי תקיף כפנא בארעא דכנען וכען יתבון כען עבדיך בארעא דגשן  {ה} ואמר פרעה ליוסף למימר אבוך ואחיך אתו לותך  {ו} ארעא דמצרים קדמך היא בדשפיר בארעא אותיב ית אבוך וית אחיך יתבון בארעא דגשן ואם ידעת ואית בהון גברין דחילא ותמננון רבני גיתי על די לי  {ז} ואיתי יוסף ית יעקב אבוהי ואקימנה קדם פרעה ובריך יעקב ית פרעה  {ח} ואמר פרעה ליעקב כמה יומי שני חייך  {ט} ואמר יעקב לפרעה יומי שני תותבותי מאה ותלתין שנין זעירין ובישין הוו יומי שני חיי ולא אדביקו ית יומי שני חיי אבהתי ביומי תותבותהון  {י} ובריך יעקב ית פרעה ונפק מן קדם פרעה  {יא} ואותיב יוסף ית אבוהי וית אחוהי ויהב להון אחסנא בארעא דמצרים בדשפיר בארעא בארעא דרעמסס כמא די פקיד פרעה  {יב} וזן יוסף ית אבוהי וית אחוהי וית כל בית אבוהי לחמא לפום טפלא  {יג} ולחמא לית בכל ארעא ארי תקיף כפנא לחדא ואשתלהי עמא דארעא דמצרים ועמא דארעא דכנען מן קדם כפנא  {יד} ולקיט יוסף ית כל כספא דאשתכח בארעא דמצרים ובארעא דכנען בעיבורא די אנון זבנין ואיתי יוסף ית כספא לבית פרעה  {טו} ושלים כספא מארעא דמצרים ומארעא דכנען ואתו כל מצראי לות יוםף למימר הב לנא לחמא ולמה נמות לקבלך ארי שלים כספא  {טז} ואמר יוסף הבו גיתיכון ואתן לכון בגיתיכון אם שלים כספא  {יז} ואיתיו ית גיתיהון לות יוסף ויהב להון יוסף לחמא בסוסותא ובגיתי ענא ובגיתי תורין ובחמרין וזננון בלחמא בכל גיתיהון בשתא ההיא  {יח} ושלימת שתא ההיא ואתו לותה בשתא תניתא ואמרו לה לא נכסי מן רבוני אלהין שלים כספא וגיתי בעירא לות רבוני לא אשתאר קדם רבוני אלהין גויתנא וארענא  {יט} למה נמות לעיניך אף אנחנא אף ארעתנא קני יתנא וית ארעתנא בלחמא ונהי אנחנא וארעתנא עבדין לפרעה והב בר זרעא וניחי ולא נמות וארעא לא תבור  {כ} וקנא יוסף ית כל ארעא דמצרים לפרעה ארי זבינו מצרים גבר חקלה ארי תקיף עליהון כפנא והות ארעא לפרעה  {כא} וית עמא אעבר יתה מקרי לקרי מסיפי תחום מצרים ועד סופה  {כב} לחוד ארעא דכמריא לא זבין ארי חלקא לכמריא מלות פרעה ואכלין ית חלקהון די יהב להון פרעה על כן לא זבינו ית ארעהון  {כג} ואמר יוסף לעמא הא זבנית יתכון יומא דין וית ארעכון לפרעה הא לכון בר זרעא ותזרעון ית ארעא  {כד} ויהי באעולי עללתא ותתנון חד מן חמשא לפרעה וארבע חלקין יהא לכון לבר זרע חקלא ולמיכלכון ולאנש בתיכון ולמיכל לטפלכון  {כה} ואמרו קימתנא נשכח רחמין בעיני רבוני ונהי עבדין לפרעה  {כו} ושוי יתה יוסף לגזרא עד יומא הדין על ארעא דמצרים דיהון יהבין חד מן חמשא לפרעה לחוד ארעא דכמריא בלחודיהון לא הות לפרעה  {כז} ויתיב ישראל בארעא דמצרים בארעא דגשן ואחסינו בה ונפישו וסגיאו לחדא    {כח} וחיא יעקב בארעא דמצרים שבע עשרי שנין והוו יומי יעקב שני חיוהי מאה וארבעין ושבע שנין  {כט} וקריבו יומי ישראל לממת וקרא לברה ליוסף ואמר לה אם כען אשכחית רחמין בעיניך שוי כען ידך תחות ירכי ותעבד עמי טיבו וקשוט לא כען תקברנני במצרים  {ל} ואשכוב עם אבהתי ותטלנני ממצרים ותקברנני בקברתהון ואמר אנא אעבד כפתגמך  {לא} ואמר קים לי וקיים לה וסגיד ישראל על ריש ערסא    {א} והוה בתר פתגמיא האלין ואמר ליוסף הא אבוך שכיב מרע ודבר ית תרין בנוהי עמה ית מנשה וית אפרים  {ב} וחוי ליעקב ואמר הא ברך יוסף אתא לותך ואתקף ישראל ויתיב על ערסא  {ג} ואמר יעקב ליוסף אל שדי אתגלי לי בלוז בארעא דכנען ובריך יתי  {ד} ואמר לי הא אנא מפשינך ואסגנך ואתננך לכנשת שבטין ואתן ית ארעא הדא לבניך בתרך אחסנת עלם  {ה} וכען תרין בניך דאתילידו לך בארעא דמצרים עד מיתי לותך למצרים דילי אנון אפרים ומנשה כראובן ושמעון יהון קדמי  {ו} ובניך די תוליד בתריהון דילך יהון על שום אחוהון יתקרון באחסנתהון  {ז} ואנא במיתי מפדן מיתת עלי רחל בארעא דכנען בארחא בעוד כרובא דארעא למיעל לאפרת וקברתה תמן בארח אפרת היא בית לחם  {ח} וחזא ישראל ית בני יוסף ואמר מן אלין  {ט} ואמר יוסף לאבוהי בני אנון די יהב לי יי הכא ואמר קרבנון כען לותי ואברכנון  {י} ועיני ישראל יקרן מסיבו לא יכול למחזי וקריב יתהון לותה ונשיק להון וגפיף להון  {יא} ואמר ישראל ליוסף למחזי אפיך לא סברית והא אחזי יתי יי אף ית בניך  {יב} ואפיק יוסף יתהון מן קדמוהי וסגיד על אפוהי על ארעא  {יג} ודבר יוסף ית תרויהון ית אפרים בימינה משמאלא דישראל וית מנשה בשמאלה מימינא דישראל וקריב לותה  {יד} ואושיט ישראל ית ימינה ושוי על רישא דאפרים והוא זעירא וית שמאלה על רישא דמנשה אחכמינון לידוהי ארי מנשה בוכרא  {טו} ובריך ית יוסף ואמר יי די פלחו אבהתי קדמוהי אברהם ויצחק יי דזן יתי מדאיתני עד יומא הדין  {טז} מלאכא די פרק יתי מכל בישא יברך ית עולמיא ויתקרי בהון שמי ושום אבהתי אברהם ויצחק וכנוני ימא יסגון בגו בני אנשא על ארעא  {יז} וחזא יוסף ארי שוי אבוהי יד ימינה על רישא דאפרים ובאיש בעינוהי וסעד ידא דאבוהי לאעדאה יתה מעל רישא דאפרים לאנחותה על רישא דמנשה  {יח} ואמר יוסף לאבוהי לא כן אבא ארי דין בוכרא שו ימינך על רישה  {יט} וסריב אבוהי ואמר ידענא ברי ידענא אף הוא יהי לעמא ואף הוא יסגי וברם אחוהי זעירא יסגי מנה ובנוהי יהון שליטין בעממיא  {כ} ובריכנון ביומא ההוא למימר בך יברך ישראל למימר ישוינך יי כאפרים וכמנשה ושוי ית אפרים קדם מנשה  {כא} ואמר ישראל ליוסף הא אנא מאית ויהי מימרא דיי בסעדכון ויתיב יתכון לארעא דאבהתכון  {כב} ואנא יהבית לך חולק חד יתיר על אחיך די נסיבית מידא דאמוראה בצלותי ובבעותי    {א} וקרא יעקב לבנוהי ואמר אתכנשו ואחוי לכון ית די יערע יתכון בסוף יומיא  {ב} אתכנשו ושמעו בני יעקב וקבילו אולפן מן ישראל אבוכון  {ג} ראובן בוכרי את חילי וריש תקפי לך הוה חזי למסב תלתא חולקין בכירותא כהנתא ומלכותא  {ד} על דאזלתא לקבל אפיך הא כמיא ברם לא אהניתא חולק יתיר לא תסב ארי סלקתא בית משכבי אבוך בכן אחלתא לשוויי ברי סלקתא  {ה} שמעון ולוי אחין גברין גברין בארע תותבותהון עבדו גבורא  {ו} ברזהון לא הות נפשי באתכנשהון למהך לא נחתית מן יקרי ארי ברגזהון קטלו קטול וברעותהון תרעו שור סנאה  {ז} ליט רגזהון ארי תקיף וחמתהון ארי קשיא אפלגנון ביעקב ואבדרנון בישראל  {ח} יהודה את אודיתא ולא בהיתתא בך יודון אחיך ידך תתקף על בעלי דבבך יתבדרון סנאך יהון מחזרין קדל קדמך ויהון מקדמין למשאל בשלמך בני אבוך  {ט} שלטון יהי בשרויא ובסופא יתרבא מלכא מדבית יהודה ארי מדין קטלא ברי נפשך סלקתא ינוח ישרי בתקוף כאריא וכליתא ולית מלכו דתזעזענה  {י} לא יעדי עבד שלטן מדבית יהודה וספרא מבני בנוהי עד עלמא עד דייתי משיחא דדילה היא מלכותא ולה ישתמעון עממיא  {יא} יסחר ישראל לקרתה עמא יבנון היכלה יהון צדיקיא סחור סחור לה ועבדי אוריתא באולפן עמה יהי ארגון טב לבושוהי כסותה מילא מילא צבע זהורי וצבעונין  {יב} יסמקון טורוהי בכרמוהי יטופון נעווהי בחמר יחורן בקעתה בעיבור ובעדרי ענא  {יג} זבולן על ספר יממיא ישרי והוא יכבש מחוזין בספינן וטוב ימא ייכול ותחומה יהי מטי על צידון  {יד} יששכר עתיר בנכסין ואחסנתה בין תחומיא  {טו} וחזא חולקא ארי טב וית ארעא ארי מעבדא פירין ויכבש מחוזי עממיא וישיצי ית דיריהון ודאשתארון בהון יהון לה פלחין ומסקי מסין  {טז} מדבית דן יתבחר ויקום גברא ביומוהי יתפרק עמה ובשנוהי ינוחון כחדא שבטיא דישראל  {יז} יהי גברא דיתבחר ויקום מדבית דן אימתה תתרמי על עממיא ומחתה תתקף בפלשתאי כחיוי חורמן ישרי על ארחא וכפתנא יכמון על שבילא יקטיל גברי משרית פלשתאי פרשין עם רגלאין יעקר סוסון ורתכין וימגר רוכביהון לאחורא  {יח} לפורקנך סברית יי  {יט} מדבית גד משרית מזינין כד יעברון ית ירדנא קדם אחיהון לקרבא ובנכסין סגיאין יתובון לארעהון  {כ} דאשר טבא ארעה והוא מרביא בתפנוקי מלכין  {כא} נפתלי בארע טבא יתרמי עדבה ואחסנתה תהי מעבדא פירין יהון מודן ומברכין עליהון  {כב} ברי דיסגי יוסף ברי דיתברך כגפן דנצב על עינא דמיא תרין שבטין יפקון מבנוהי יקבלון חולקא ואחסנתא  {כג} ואתמררו יתה ונקמוהי ואעיקו לה גברין גברין בעלי פלגותא  {כד} ותבת בהון נביאותה על דקים אוריתא בסתרא ושוי בתוקפא רוחצנה בכן יתרמא דהב על דרעוהי ואחסין מלכותא ותקיף דא הות לה מן קדם אל תקיפא דיעקב די במימרה זן אבהן ובנין זרעא דישראל  {כה} מימר אלהא דאבוך יהי בסעדך וית שדי ויברכנך ברכן דנחתן מטלא דשמיא מלעלא ברכן דנגדן ממעמקי ארעא מלרע ברכתא דאבוך ודאמך  {כו} ברכתא דאבוך יתוספן על ברכתא דילי בריכו אבהתי דחמידו להן רברביא דמן עלמא יהוין כל אלין לרישא דיוסף ולגברא פרישא דאחוהי  {כז} בנימין בארעה תשרי שכנתא ובאחסנתה יתבני מקדשא בצפרא ובפניא יהון מקרבין כהניא קרבנא ובעדן רמשא יהון מפלגין מותר חולקהון משאר קדשיא  {כח} כל אלין שבטיא דישראל תרין עסר ודא דמליל להון אבוהון ובריך יתהון גבר די כברכתה ברך יתהון  {כט} ופקד יתהון ואמר להון אנא מתכנש לעמי קברו יתי לות אבהתי במערתא די בחקל עפרון חתאה  {ל} במערתא די בחקל כפלתא די על אפי ממרא בארעא דכנען די זבן אברהם ית חקלא מן עפרן חתאה לאחסנת קבורא  {לא} תמן קברו ית אברהם וית שרה אתתה תמן קברו ית יצחק וית רבקה אתתה ותמן קברית ית לאה  {לב} זביני חקלא ומערתא די בה מן בני חתאה  {לג} ושיצי יעקב לפקדא ית בנוהי וכנש רגלוהי לערסא ואתנגיד ואתכניש לעמה    {א} ונפל יוסף על אפי אבוהי ובכא עלוהי ונשק לה  {ב} ופקיד יוסף ית עבדוהי ית אסותא למחנט ית אבוהי וחנטו אסותא ית ישראל  {ג} ושלימו לה ארבעין יומין ארי כן שלימו יומי חניטיא ובכו יתה מצראי שבעין יומין  {ד} ועברו יומי בכיתה ומליל יוסף עם בית פרעה למימר אם כען אשכחית רחמין בעיניכון מלילו כען קדם פרעה למימר  {ה} אבא קיים עלי למימר הא אנא מאית בקברי דאתקנית לי בארעא דכנען תמן תקברנני וכען אסק כען ואקבר ית אבא וא יתוב  {ו} ואמר פרעה סק וקבור ית אבוך כמא דקיים עלך  {ז} וסליק יוסף למקבר ית אבוהי וסליקו עמה כל עבדי פרעה סבי ביתה וכל סבי ארעא דמצרים  {ח} וכל בית יוסף ואחוהי ובית אבוהי לחוד טפלהון וענהון ותוריהון שבקו בארעא דגשן  {ט} וסליקו עמה אף רתכין אף פרשין והוה משריתא סגיאה לחדא  {י} ואתו עד בית אדרי דאטד די בעברא דירדנא וספדו תמן מספד רב ותקיף לחדא ועבד לאבוהי אבלא שבעא יומין  {יא} וחזא יתב ארעא כנענאה ית אבלא בבית אדרי דאטד ואמרו אבל תקיף דין למצראי על כן קרא שמה אבל מצרים די בעברא דירדנא  {יב} ועבדו בנוהי לה כן כמא די פקדנון  {יג} ונטלו יתה בנוהי לארעא דכנען וקברו יתה במערת חקל כפלתא די זבן אברהם ית חקלא לאחסנת קבורא מן עפרן חתאה על אפי ממרא  {יד} ותב יוסף למצרים הוא ואחוהי וכל דסליקו עמה למקבר ית אבוהי בתר דקבר ית אבוהי  {טו} וחזו אחי יוסף ארי מית אבוהון ואמרו דלמא יטר לנא דבבו יוסף ואתבא יתיב לנא ית כל בישתא די גמלנא יתה  {טז} ופקידו לות יוסף למימר אבוך פקד קדם מותה למימר  {יז} כדין תימרון ליוסף בבעו שבוק כען לחובא אחיך ולחטאהון ארי בישתא גמלוך וכען שבוק כען לחובא עבדי אלהא דאבוך ובכא יוסף במללותהון עמה  {יח} ואזלו אף אחוהי ונפלו קדמוהי ואמרו הא אנחנא לך לעבדין  {יט} ואמר להון יוסף לא תדחלון ארי דחלא דיי אנא  {כ} ואתון חשבתון עלי בישא מן קדם יי אתחשבת לטבא בדיל למעבד כיומא הדין לקימא עם סגי  {כא} וכען לא תדחלון אנא אזון יתכון וית טפלכון ונחם יתהון ומליל תנחומין על לבהון  {כב} ויתיב יוסף במצרים הוא ובית אבוהי וחיא יוסף מאה ועסר שנין  {כג} וחזא יוסף לאפרים בנין תליתאין אף בני מכיר בר מנשה אתילידו ורבי יוסף  {כד} ואמר יוסף לאחוהי אנא מאית ויי מדכר דכיר יתכון ויסק יתכון מן ארעא הדא לארעא די קיים לאברהם ליצחק וליעקב  {כה} ואומי יוסף ית בני ישראל למימר מדכר דכיר יי יתכון ותסקון ית גרמי מכא  {כו} ומית יוסף בר מאה ועסר שנין וחנטו יתה ושמוהי בארונא במצרים חזק  