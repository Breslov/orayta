&UniqueId=925&LastLevelIndex=1&PutNewLinesAsIs=1&CosmeticsType=#bp=<BR><HR>#nik=1#sp2=2
$ ליקוטי תפילות
הקלידו ר' גלעד רצון וב''ב הי''ו


~ תפילה על הצניעות

רבונו של עולם בראת גן עדן, בראת גהינום, בראת צדיקים, בראת רשעים, יהי רצון מלפניך שיהא מורא שמים עלי כמורא בשר ודם ולא יכשלו בי בני אדם ויפסידו חלקם בגן עדן וירשו גיהנום ואפסיד אני שלא אזכה חס ושלום להיכנס במחיצתו של הקדוש ברוך הוא. יהי רצון שתתקן ברחמיך כל דבר שאינו כשורה שנעשה ונתקלקל על ידִי או שנגרם בסיבתי, הפוֹך רצונך לטובה ותמחול ותסלח ותכפר לאמתך.
הצילני מעזי פנים ומעזות פנים וסייע בידי להיות כרצונך צנועה בכל דרכי, ותגדור פרצות כל עמך בית ישראל ברחמים אנא אלוקי.



~ תפילה על ההורים

יהי רצון מלפניך ה' אלוקינו ואלוקי אבותינו, שיהיו אבינו ואמנו ואנחנו בריאים וחזקים לעבוד אותך באמת, ותשפיע להם ולנו פרנסה ברֶוַח והצלחה מרובה וכל טוב, לעבוד אותך באמת ובשמחה. ותן בליבנו לשמוע בקול אבינו ואמנו, והושיענו שנכבד אותם תמיד כאשר רצונך הטוב עימנו, ונעבוד אותך באמת, ויגדלו אבינו ואימנו אותנו לתורה ולחופה ולמעשים טובים, ויהיו מוצלחים בבריאות וכל טוב ועשירות ליתן לנו מוהר ומתן וכל טוב בסבר פנים יפות. ומלא כל משאלות ליבנו לטובה. אבינו שבשמים הושיענו כל זה בכלל כל עמך ישראל, ונזכה להגדיל כבוד שמך הגדול וכבוד תורתך תמיד. ''יִהְיוּ לְרָצוֹן אִמְרֵי-פִי וְהֶגְיוֹן לִבִּי לְפָנֶיךָ ה' צוּרִי וְגאֲלִי''



~ תפילה לזיווג

אבי הרחמן, בשעת תפילה זו, פתח שערי שמיים ותאזין לתפילתנו ברחמים ותקבל אותה בשמחה. ויהי רצון שבזכות כל הצדיקים, אל תשיב תפילתנו ריקם. אבא שבשמים שלח לכל בנותיך ובניך ישראל זיווגים הגונים בקרוב בזמנם. ''אֱלֹהִים מוֹשִׁיב יְחִידִים בַּיְתָה'', אתה ה' האלקים האל הגדול, הגיבור והנורא, אתה עשית את השמים ואת הארץ ובחסדך יצרת עולמך, אתה הוא יוצר האדם הקדמון ועשית לו עזר כנגדו ובראת איש ואשה ורשמת בהם שמך הקדוש יו''ד באיש וה''א באשה, וציוותנו במצוה הראשונה בקיום פריה ורביה ליישב עולמך, לכן אבי אב הרחמן, באתי להפיל תחינתי לפניך בלב נשבר ונדכה שתתמלא ברחמים על כל בנות ובני ישראל ועלי בתוכם אמתך (___ בת ___) ותזמין לכל בנות ובני ישראל ולי בתוכם את זיווגי הנכון והראוי לי בעִתו ובזמנו ושלא תיפול טעות במזלי, צנוע, ירא שמים, ראוי, הגון, בעל שכל ומזג טוב, לב טוב, מוצלח ומבורך, שיהיה בעל מידות טובות, סלחן, ותרן, בחור שדן כל אדם לכף זכות וגומל חסדים ומזכה את הרבים, חכם, בעל שמירת עיניים ואוזניים ופה, שידע לשלוט על יצרו ושלא יתפתה לשום אשה אחרת מלבדי, בחור שלומד כל היום תורה לשמה במסירות נפש ובהתלהבות ובתמידות, בחור שמסתפק במועט, נאה במראהו ונאה במעשיו, גבה קומה, שואף להתעלות בלימוד התורה. שיהיה מדקדק במצוה קלה כבחמורה, שיהיה בריא בכל רמ''ח אבריו ושס''ה גידיו, ושלא תהיה בו מחלה ח''ו כל ימי חייו, ללא כאב ומכאוב, ולא צער, רפיון, פגע, נגע וכשלון ח''ו, שיהיה מכבד כל אדם באשר הוא. שיהיה מכבד את הורי, נקי בגופו, אהוב על הבריות, שתהיה לו סייעתא דשמיא בכל מעשה ידיו. שיהיה מאיר באושר ועושר, כבוד ופרנסה טובה, חן וחסד ורחמים בעיניי ה' ואדם, זיווג עם רצון ושאיפה להקים בית של תורה אמיתי. 
אתה יצרתני, אתה בראתני, אנא זווג לי זיווג הגון, זיווג של זרע בר קיימא, זיווג של ברכה, בן תורה שיהיה שמח בי, ושיהיו בו כל מידות טובות שיש בעולם, שתהיה לו ענוה כמשה רבינו, ירא שמיים כדוד המלך, מידת השלום כאהרן הכהן, שמחה כהאר''י הקדוש, קדושה כ''אור החיים'' הקדוש, חסיד כ''בעל שם טוב'', בעל אמונת חכמים תמימה וטהורה כר' נתן, שיגיע להשגות רוחניות גבוהות כר' נחמן, בעל אהבת ישראל כר' לוי יצחק מברדיצו'ב, בעל שמירת הלשון כ''חפץ חיים'', קדושת המחשבה כ''בן איש חי'', מידת היסוד כיוסף הצדיק, מתמיד בלימוד כהגר''א הקדוש, שתהיה לו הכנסת אורחים ומידת החסד כאברהם אבינו, מידת הגבורה כיצחק אבינו ומידת האמת כיעקב אבינו. 
שלא יהיה בינינו לא כעס ולא רוגז, לא קנאה, לא תחרות ולא שום קטטה וקפדנות ולא איבה ולא שנאה ח''ו. אלא שתהיה בינינו אהבה תמידית ורוח נמוכה ושמחה וסובלנות וסבלנות. 
''קָרָאתִי בְכָל-לֵב עֲנֵנִי ה' חֻקֶּיךָ אֶצּרָה'', ''וַאֲנִי תְפִלָּתִי לְךָ ה' עֵת רָצוֹן אֱלֹהִים בְּרָב-חַסְדֶּךָ עֲנֵנִי בֶּאֱמֶת יִשְׁעֶךָ''.
ה' יתברך, זווג לי זיווג הכי טוב בשבילי בשעה ובזמן המתאים, שיגיע ללא מניעות כלל ושכבר בפגישה הראשונה אני ארגיש ואדע שזהו זיווגי. ויהי רצון שכל ההיכרות שלנו תיעשה מן הקדושה והצניעות והזריזות ולא יהיו ח''ו מניעות - לא מהצד שלי ולא מהצד שלו, שתהיה בינינו תקשורת חיובית ושהוא ימצא חן בעיניי ואני אמצא חן בעיניו ונחיה ביחד בשמחה רבה באהבה, אחווה, שלום ורעות ופרנסה טובה ומבורכת בשפע לעבודתך. תן שלום ביני לבין הוריו ובינו לבין הוריי, והטה ליבי ולב הוריי (ומשפחתי) וליבו ולב הוריו (ומשפחתו) לגמור את הדבר בכי טוב. ויהי רצון ובני משפחתו יהיו אנשים טובים, אנשי חסד בעלי מידות טובות ויראת שמיים. ויהי רצון שההורים שלנו יחתנו אותנו מתוך שמחה אמיתית, בריאות, פרנסה טובה ומבורכת, ללא קשיים, ושנשפיע שפע קדושה וטהרה ושמחה על כל סובבנו. זכנו ליישוב הדעת ולקיים כל מצוותיך לשם שמיים מתוך שמחה אמיתית ויתקדש שמך על ידינו. 
שנזכה לאהבת הנשמות ולא רק אהבת הגוף ונזכה למלא את החיסרון אחד של השני, שהאהבה שתשרה בינינו תהיה אהבה שאינה תלויה בדבר, אהבה שאינה בטלה לעולם, אהבה נצחית שנכבד ונעריך ונתמוך אחד בשני ונהיה חברים הכי טובים אחד של השני שנקשיב ונייעץ ונתייעץ אחד עם השני עצות מועילות, נעודד ונשמח אחד את השני כל ימי חיינו. ויהי רצון שאזכה בעז''ה ללידות קלות כתרנגולת ושבן זוגי יעזור לי בגידול הילדים ונזכה לגדלם לתורה, לחופה ולמעשים טובים, ושנהיה בריאים אנו וילדנו בכל אברינו וגידנו ושלא יהיה בנו מחלה ולא מַדְוֵה ולא כאב ומכאוב ולא צער ורפיון ולא פגע ונגע ולא כשלון כל ימי חיינו, ונזכה תמיד לאושר ועושר וכבוד ופרנסה טובה ומבורכת וחן וחסד בעיני ה' ואדם. אמן.
אבא, זכנו שלא יהיה שום צער ח''ו ביום שמחתנו ותבנה ביתי בחיי אבי ואמי, קרובי, מכרי ומשפחתי ושנזכה לחופה שכל מלאכי השרת ישתתפו בה ויהיו לנו את כל האמצעים להקים חתונה מכובדת ונאה שלא יחסר בה דבר, חתונה עם הרבה קדושה וצניעות ושלא חלילה יפרצו את גדרי הצניעות, שלא תהיה תקלה תחת ידינו ח''ו, יהי רצון שנזכה למחילת עוונות ברחמים רבים ומתוך רוב שמחה ולא מתוך ייסורים או צער חלילה, שיהיה קידוש ה' גדול בחתונה ומי שיהיה בחתונה יחזור בתשובה שלמה לפניך. יהי רצון שאזכה לבטל רצוני מפני רצון בעלי ושנינו נבטל רצוננו לפני רצונך יתברך. יהי רצון שנזכה להשיג דירה נאה מכובדת ומרווחת ויהיו לנו את כל האמצעים להקים בית מכובד ויפה, מקום שבו אני בעלי וילדנו נוכל לעבוד אותך באופן הכי טוב. ויהי רצון שיהיה ביתנו מלא שמחה וטוב, מלא שפע וברכה מכל מילי דמיטב, ובביתנו ישרו השלום והשלווה, הברכה והשמחה. ושנזכה לשכנים טובים, אנשי חסד, יראי שמים, בעלי מידות טובות, מקום שבו חינוך ילדינו יצליח ושלא יכשל חלילה ושלא תהיה תקלה תחת ידינו בחינוכם.
ויהי רצון שאני אמתך (___ בת ___) אהיה אשה טובה לבעלי, אשה שמחה ומאושרת כל ימי חיי, אשת חיל. יהי רצון שלעולם לא יהיה לנו קשיי פרנסה, כדי שנוכל להתקדם בחיינו על פי התורה הקדושה ללא קושי ושנזכה לדור ישרים מבורך, לזרע של קיימא, בנים ובני בנים, צדיקים, בעלי מידות טובות, יראי שמים, ילדים שיאירו את העולם בתורה ובמצוות ובמעשיהם הטובים, ושיהיו להם ילדים צדיקים שלא יכשלו לעולם ולא יחסר להם דבר לעולם. וכן נזכה לבנות צדיקות, צנועות ונשות חייל. ושנזכה שכל צאצאינו ישמרו תורה ומצוות וילכו בדרך ה' תמיד, ושיזכו לכבד אותי ואת בעלי, ונזכה לחופתם בעודנו בחיים מתוך בריאות שמחה ופרנסה טובה ומבורכת. ויהי רצון שלא תשלוט בנו עינא בישא ואזכה שבעלי ילמד תורה כל היום ולא נדאג לפרנסה ונהיה שמחים שמחה אמיתית ונעשה לך ולהורינו נחת רוח תמיד.
ויהי רצון שהבחור אשר יבחרו לי מן השמים במאמרו של משדד המערכות, יהיה זיווג ראשון ואחרון לכל ימינו אמן. ''יִהְיוּ לְרָצוֹן אִמְרֵי-פִי וְהֶגְיוֹן לִבִּי לְפָנֶיךָ ה' צוּרִי וְגאֲלִי'', ''וִיהִי נעַם ה' אֱלֹהֵינוּ עָלֵינוּ וּמַעֲשֵׂה יָדֵינוּ כּוֹנְנָה עָלֵינוּ וּמַעֲשֵׂה יָדֵינוּ כּוֹנְנֵהוּ''. אָמֵן כֵּן יְהִי רָצוֹן.



~ תפילה למאורסת

באה אני לפניך, ה' אלוקי ואלוקי אבותי, כעני בפתח המבקש רחמיך הרבים. אנא ה' אב הרחמן, כרחם אב על בנים רחם עלי. ואע''פ שאיני כדאית ושווה לכל זה, אבל אתה קבל תפלתי לפניך כמתנת חינם. חנני והכניסני מתחת כסא כבודך, וזכה אותי (___ בת ___) לבנות בית נאמן בישראל עם (___ בן ___), ושנזכה להיכנס לחופה בשעה טובה ומוצלחת כדת משה וישראל, ותכניס בלבנו רוח טהרה וקדושה ונפש זכה וברה בֵּינִי ובינו. ויהי רצון ה' אלוהי ואלוהי אבותי שיהא זיווגנו עולה יפה, זיווג של אהבה ואחוה ושלום ורעות, והערכה זה את זה, זיווג הגון של יראת שמים ויראת חטא, זיווג של זרע בר קיימא, ושנזכה לגדל בנים ובני בנים, זרע קודש, דבקים בה' ומאירים את העולם במצוות ומעשים טובים, זיווג שיקוים בו: ''אֶשְׁתְּךָ כְּגֶפֶן פּרִיָּה בְּיַרְכְּתֵי בֵיתֶךָ בָּנֶיךָ כִּשְׁתִלֵי זֵיתִים סָבִיב לְשֻׁלְחָנֶךָ'', זיווג שתמשיך עלינו בנשמתנו, רוחנו, נפשנו וגופנו קדושה וטהרה במחשבה בדבור ובמעשה.
יהי רצון מלפניך שתטהרנו ותקדשנו ותשפיע עלינו שפע ברכותיך מן השמים, ותשכין שכינתך הקדושה בינינו, ותתרצה במעשנו, ותזכנו לעשות רצונך תמיד כל ימי חיינו.
ויהי רצון מלפניך שאסייע ל (___ בן ___) בעבודתך, ויוכל לעלות ולהתעלות במעלות התורה והיראה, האר עיניו שידע לכוון לאמיתה של תורה, ותבער בו אש התורה והקדושה, ויזכה לשבת באוהלה של תורה כל ימי חייו, ויהיו דברי תורה ערבים ומתוקים בפיו. הורה לו ה' דרכך ונחהו באורח מישור, תן לו כח שיוכל ללמוד בהתמדה, ושיהא חלקו עם צדיקי עולם. 
זכני להיות אישה אוהבת, מעריכה את בעלי וילדי, ושאזכה להיות ''אישה כשרה עושה רצון בעלה'' האצֵל עלינו ממרומך רוח טהרה וקדושה, יראה ושמחה, ותן חלקנו בתורתך, האר פניך וניוושע ומלא כל משאלות לבנו לטובה. אמן כן יהי רצון.



~ תפילה לכלה ביום חופתה

''אֱלֹהִים מוֹשִׁיב יְחִידִים בַּיְתָה'', ''וַיּאמֶר אֱלֹהִים נַעֲשֶׂה אָדָם בְּצַלְמֵנוּ כִּדְמוּתֵנוּ'', ''וַיִּבְרָא אֱלֹהִים אֶת-הָאָדָם בְּצַלְמוֹ בְּצֶלֶם אֱלֹהִים בָּרָא אתוֹ'', ''וַיִּבֶן ה' אלקים אֶת-הַצֵּלָע אֲשֶׁר-לָקַח מִן-הָאָדָם לְאִשָּׁה וַיְבִאֶהָ אֶל-הָאָדָם'', ''וַיְבָרֶךְ אתָם אֱלֹהִים וַיּאמֶר לָהֶם אֱלֹהִים פְּרוּ וּרְבוּ וּמִלְאוּ אֶת-הָאָרֶץ''. 
אתה הוא ה' אלהים האל הגדול הגיבור והנורא, אתה עשית את השמים ואת הארץ, אתה הוא יוצר האדם ונפחת בו רוח ונשמה ובראת איש ואשה ורשמת בהם שמך הקדוש, יו''ד באיש וה''א באשה, למען דעת ולמד אותם: זכו - שכינה שרויה ביניהם. לכן אני האשה הניצבת לפניך היום ה' האלקים, מוכנת ומזומנת בקדושה ובטהרה כדת משה וישראל עבדך, ליכנס לחופה עם החתן בעלי. הנני מפלת תפילה ותחנונים לפני כסא כבודך בעת ובעונה הזאת שאתה מוחל לי ולבעלי על כל עוונותינו וחטאתנו ואשמותינו, ככתוב: ''מָצָא אִשָּׁה מָצָא טוֹב וַיָּפֶק רָצוֹן מה''', ועוונותינו מתפקקין על ידי תשובה ומעשים טובים וחופה.
יהי רצון מלפניך שתשרה שכינתך ביני ובין בעלי ותייחד עלינו שמך הקדוש יו''ד, ה''א, ותכניס בלבנו רוח טהרה וקדושה ותרחיק ממנו כל מחשבות והרהורים רעים, ותיתן לנו נפש זכה וברה ביני ובין בעלי, ולא ניתן עינינו בשום אדם בעולם, כי אם עיני בבעלי ועיני בעלי בי, ויהיה בעיני כאילו אין אדם טוב ויפה ובעל חן בעולם כמו בעלי, כדבר שנאמר: ''שִׁמְעִי-בַת וּרְאִי וְהַטִּי אָזְנֵךְ וְשִׁכְחִי עַמֵּךְ וּבֵית אָבִיךְ'', ונאמר: ''כִּי-הוּא אֲדנַיִךְ וְהִשְׁתַּחֲוִי-לוֹ'' וכן אהיה בעיני בעלי כאילו אין אשה יפה ובעלת חן והגונה בעולם כמותי ויהיו כל מחשבותיו בי ולא בשום בריה אחרת בעולם, כדבר שנאמר: ''יָפְיָפִיתָ מִבְּנֵי אָדָם הוּצַק חֵן בְּשִׂפְתוֹתֶיךָ'' ונאמר: ''וְיִתְאָו הַמֶּלֶךְ יָפְיֵךְ'' ונאמר: ''עַל-כֵּן יַעֲזָב-אִישׁ אֶת-אָבִיו וְאֶת-אִמּוֹ וְדָבַק בְּאִשְׁתּוֹ''.
ויהי רצון מלפניך ה' האלוקים שיהיה זיווגנו עולה יפה זיווג הגון של אהבה ואחוה שלום ורעות, זיווג כשר כדת משה וכדת יהודית, זיווג של יראת שמים ויראת חטא, זיווג של בנים הגונים, צדיקים ותמימים וישרים, זיווג של זרע של קיימא, זיווג של ברכה כדבר שנאמר: ''ה' זְכָרָנוּ יְבָרֵךְ, יְבָרֵךְ אֶת-בֵּית יִשְׂרָאֵל'', זיווג שיקויים בי: ''אֶשְׁתְּךָ כְּגֶפֶן פּרִיָּה בְּיַרְכְּתֵי בֵיתֶךָ בָּנֶיךָ כִּשְׁתִלֵי זֵיתִים סָבִיב לְשֻׁלְחָנֶךָ''. זיווג שיהיה שמח בי יותר מכל הטובות שיש לו בעולם, כדבר שנאמר: ''בַּיִת וָהוֹן נַחֲלַת אָבוֹת ומה' אִשָּׁה מַשְׂכָּלֶת''. זיווג שלא יהיה בינו וביני לעולם, לא כעס ולא רוגז, לא קנאה ולא תחרות, אלא אהבה אחוה שלום ורעות וענוה ורוח נמוכה וסבלנות, זיווג של אהבת צדקה וגמילות חסדים ועשיית טובה לבריות, זיווג של זרע של קיימא בריא וטוב שלא יהיה בו ולא בשום אחד מאבריו לא נזק ולא חסרון, לא פגע ולא נגע, לא מחלה ולא מַדְוֵה, לא כאב ולא צער, לא רפיון ולא כשלון, ולא יחסר טוב כל ימי חייו, זיווג שתמשיך עלינו בנשמתנו, ברוחנו ובנפשנו וגופנו קדושה וטהרה במחשבה, בדיבור ובמעשה כיהודים כשרים, זיווג כשר על דין ישראל קדושים, זיווג של הצלחה וברכה, ''בִּרְכת שָׁמַיִם מֵעָל בִּרְכת תְּהוֹם רבֶצֶת תָּחַת. בִּרְכת שָׁדַיִם וָרָחַם'', זיווג של זרע קדוש וטהור טוב ויפה מתוקן ומקובל. 
ובכן, יהי רצון מלפניך ה' אלוקים שתטהרנו ותקדשנו בקדושתך ותשפיע עלינו רוח טהרה וקדושה מאתך ותתרצה בנו ובמעשנו ותזכנו לעשות רצונך תמיד כל ימי חיינו ותברך אותנו מברכותיך כי הוא מקור הברכות ברוך ומבורך תמיד, ''יִהְיוּ לְרָצוֹן אִמְרֵי-פִי וְהֶגְיוֹן לִבִּי לְפָנֶיךָ ה' צוּרִי וְגאֲלִי''. ''בָּרוּךְ ה' לְעוֹלָם אָמֵן וְאָמֵן''. 



~ תפילה לאם הכלה

ריבון כל העולמים, היום הזה הוא ראש לכל שמחתנו מכל ימי חיינו, כי זכינו להוליך ביום זה את בִּתנו אל חופתה עם החתן אשר יעדת לה לפני צאתה לאוויר העולם. על כן באתי לחננך בדמעות חמות ובלב נשבר, אב הרחמים, שתשלח ברכתך ממרום על הזיווג של החתן והכלה הנכנסים היום בברית הנישואין, להיות איש ואישה ושלח מלאכיך הטובים ללוותם אל החופה, ופתח לפני ביתי את שערי החן והחסד מלפני בעלה כאשר עשית לאסתר המלכה, ושתמצא מרגוע בבית בעלה, חיים שקטים ושלווים, ושלא תהיינה ביניהם שום קטטה ושנאה, ושיהיה זיווגם זיווג של קיימא, שלא יפרדו זה מזה. אב רחום, תן לילדנו פרנסה מידך המלאה והרחבה, שלא יצטרכו למתנת בשר ודם, ויתפרנסו בכבוד ובברכה והצלחה, ושלא תשלוט בהם עין רעה, ושנזכה אני ובעלי להרבה נחת, ותמלא כל משאלות לבנו עליהם לטובה, ושילכו לחופה בשעה טובה ומוצלחת, ''יִהְיוּ לְרָצוֹן אִמְרֵי-פִי וְהֶגְיוֹן לִבִּי לְפָנֶיךָ ה' צוּרִי וְגאֲלִי''.



~ תפילה לציבור בעת החופה

רבונו של עולם, בשעת רצון זו עומדים החתן והכלה תחת החופה לייסד בית נאמן בישראל.

אנא ישתבח שמך לעד, ברחמיך הרבים זכֵּם להקים בית כשר ונאמן ויהיה ביתם בנין עדי עד על אֲדְנֵי התורה והיראה, ותשרה שכינתך בביתם מתוך אהבה ואחוה, הבנה, שלום ורעות. תן להם חיים ארוכים וטובים של שמחה אמיתית ופנימית מתוך ישוב הדעת, שלוה ובריאות איתנה ותברכם בכל מיני ברכה, ותשפיע עליהם משפע אוצרך הטוב, והצליחם ברוחניות ובגשמיות בכל מילי דמיטב, פרנסה בכבוד וברווח, ותזכם במקום ישוב נוח ומוצלח לקיים כל דברי תורתנו בקדושה, מתוך יראת שמים טהורה אהבה ושמחה תמידית. וכן יהי רצון מלפניך מלך רם ונישא שתברכם ''בִּרְכת שָׁדַיִם וָרָחַם'', וזכֵּם להיפקד בנקל בזרע קודש של קיימא ולהעמיד דורי דורות של בנים ובנות צדיקים וישרים, כולם שומרי תורה ומקיימי מצוות מתוך יראת שמים טהורה ובריאות איתנה, וירוו מהם רוב נחת ואושר. ופרוס סוכת שלומך על כל יוצאי חלציהם ועל כל המחותנים. ונזכה כולנו יחד לקבל פני משיח צדקנו ולראות בבנין בית מקדשנו ותפארתנו בכלל עמך בית ישראל במהרה בימינו אמן.



~ תפילה לשמירת הלשון                      

רִבּוֹנוֹ שֶׁל עוֹלָם, יְהִי רָצוֹן מִלְּפָנֶיךָ, 
אֵל רַחוּם  חַנּוּן שֶׁתְּזַכֵּנִי הַיּוֹם וּבְכָל יוֹם, 
לִשְׁמֹר פִּי וּלְשׁוֹנִי מִלָּשׁוֹן הָרָע וּרְכִילוּת וּמִקַּבָּלָתָם. 
וְאֶזָּהֵר מִלְּדַבֵּר אֲפִלּוּ עַל אִישׁ יְחִידִי, 
וְכָל שֶׁכֵּן מִלְּדַבֵּר עַל כְּלָל יִשְׂרָאֵל אוֹ עַל חֵלֶק מֵהֶם, 
וְכָל שֶׁכֵּן מִלְּהִתְרָעֵם עַל מִדּוֹתָיו שֶׁל הַקָּדוֹשׁ בָּרוּךְ הוּא. 
וְאֶזָּהֵר מִלְּדַבֵּר דִּבְרֵי שֶׁקֶר, חֲנֻפָּה, לֵצָנוּת, מַחֲלוֹקֶת,
כַּעַס, גַאֲוָה, אוֹנָאַת דְבָרִים, הַלְבָּנַת פָּנִים, וְכָל דְבָרִים אֲסוּרִים. 
וְזַכֵּנִי שֶׁלֹּא לְדַבֵּר כִּי אִם דָּבָר הַצָּרִיךְ לְעִנְיְנֵי  גוּפִי אוֹ נַפְשִׁי
וְשֶׁיִּהְיוּ כָל מַעֲשַׂי וְדִבּוּרַי לְשֵׁם שָׁמָיִם. 

(מרבינו הח''ח זצ''ל מספר ''חובת השמירה'')       




~ תפילה לבן למציאת הבת זוג - ממר''ן החיד''א

<small><small>באדיבות ר' שמעון כהן שליט''א - לקוח מן החוברת ''קול חתן וקול כלה''</small> </small>

רִבּוֹנוֹ שֶׁל עוֹלַם, בְּחַסְדְּךָ יָצַרְתָּ עוֹלָמְךָ, וּבָרָאתָ אָדָם, וְעָשִׂיתָ לוֹ עֵזֶר, וְצִוִּיתָנוּ לִישַא אִשָּׁה וּלְהוֹלִיד בָּנִים, וְהֶחְמִירוֹ עֲבָדֶיךָ רַבּוֹתֵינוּ זִכְרוֹנָם לִבְרָכָה שֶׁלֹּא לְאַחֵר מִצְוָה זוּ, וְיַעַן חַיֵּי הָאָדָם בָּעוֹלָם הַזֶּה וּבָעוֹלָם הַבָּא תְּלוּיִים כִּמְעַט בָּאִשָּׁה, וּבַעֲווֹנוֹתֵינוּ הָרַבִּים אֵין עוֹד נָבִיא וְלֹא בַּעֲלֵי רוּחַ- הַקֹּדֶשׁ, לַדַּעַת אֵיזוֹ רְאוּיָה כְּדֵי לְקַיֵּם מִצְווֹתֶיךָ
. 
לָכֵן בְּלֵב נִשְׁבָּר בָּאתִי לְהַפִּיל תְּחִנָּתִי לְפָנֶיךָ אָב הָרַחְמָן, וִיהִי רָצוֹן מִלְּפָנֶיךָ א:דוני אֱלֹהַי וֶאֱלֹהֵי אֲבוֹתַי שֶׁתִּתְמַלֵּא רַחֲמִים עָלַי וְתַּזְמִין לִי בַּת- זוּג נָאָה, יְרֵאַת ה' וּבַעֲלַת מִדּוֹת טוֹבוֹת וּבַעֲלַת מַזַּל טוֹב, וְטוֹבַת שֵׂכֶל וּמֻצְלַחַת וּמְבֹרֶכֶת, כִי בַּזֶּה אוּכַל לַעֲבֹד עֲבוֹדַת הַקֹּדֶשׁ בְּלִי טִרְדָּה, וְהָיָה הַנַּעֲרָה אֲשֶׁר יְדַבְּרוּ לִי עָלֶיהָ וְהִיא רְאוּיָה, וְיֵשׁ לָה יִרְאַת- ה' וּמִדּוֹת טוֹבוֹת וּמַזָּל טוֹב וְהוֹגֶנֶת לִי, בְּרַחֲמֶיךָ הָרַבִּים תָּחֹן עָלַי וְתַטֶּה לִבִּי לִגְמֹר הַדָבַר בְּאֹפֶן שֶׁאוּכַל לְקַיֵּם  מִצְווֹתֶיךָ וְטוֹב לִי בָּעוֹלָם הַזֶּה וּבָעוֹלָם הַבָּא.
אֵל מַלֵּא רַחֲמִים, ר'חום ח'נון ש'ומר ת'ומך מ'ציל י'שר פ'ודה (יְכַוֵּן בַּשֵּׁם רחש תמיף) עָזְרֵנִי עַל דְּבַר כְּבוֹד שְׁמֵךָ עֲשֵׂה לְמַעַן שְׁמֵךָ, עֲשֵׂה לְמַעַן יְמִינְךָ, עֲשֵׂה לְמַעַן תּוֹרָתְךָ, עֲשֵׂה לְמַעַן קְדֻשָּׁתְךָ. חונני וְעַנֵּנִי וּשְׁמַע תְּפִלָּתִי (יְכַוֵּן בְּשֵׁם (לא להזכיר בפה) אראריתא) כִּי אַתָּה שׁוֹמֵעַ תְּפִלַּת כָּל פֶּה, בָּרוּךְ שׁוֹמֵעַ תְּפִלָּה (יְכַוֵּן (לא להזכיר בפה) אוכץ אזבוגה). 
יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ, ה' צוּרִי וְגוֹאֲלִי.




~ תפילה לבת למציאת הבן זוג - מהשל''ה הקדוש

<small><small> ''באדיבות ר' שמעון כהן שליט''א - לקוח מן החוברת ''קול חתן וקול כלה'' </small> </small>

יְהִי רָצוֹן מִלְּפָנֶיךָ ה' אֱלֹהַי וֵאלֹהֵי אֲבוֹתַי, שֶׁתַּמְצִיא לִי בְּרַחֲמֶיךָ הָרַבִּים וּבַחֲסָדֶיךָ הַגְּדוֹלִים אֶת זִוּוּגִי הָרָאוּי לִי בִּזְמַנוֹ,  זִוּוּג הָגוּן הָרָאוּי לְהוֹלִיד, תַּלְמִיד חָכָם, גָּדוֹל בְּתוֹרָה  וּבְיִרְאָה,  מִזֶּרַע צַדִּיקִים וְאַנְשֵׁי אֱמֶת וְיִרְאַת חֵטְא, כְּמוֹ שֶׁהִמְצֵאתָ זִוּוּגוֹ לְאָדָם הָרִאשׁוֹן,  לְאַבְרָהָם וְיִצְחָק וְיַעֲקֹב וּמֹשֶׁה, כָּל אֶחָד זִוּוּגוֹ בְּעִתּוֹ וּבִזְמַנּוֹ. וְאוֹתוֹ אִישׁ שֶׁתַּמְצִיא לִי לְזִוּוּגִי יְהֵא אִישׁ טוֹב, אִישׁ נָאֶה בְּמַעֲשָיו  בַּעַל מַעֲשִׂים טוֹבִים, בַּעַל חֵן, אִישׁ מַשְׂכִּיל וִירֵא אֱלהִים, רוֹדֵף צְדָקָה  וְגוֹמֵל חֶסֶד. וְלֹא יְהֵא בּוֹ שֵׁמֶץ פְּסוּל וּמוּם וּפְגָם, וְלֹא יְהֵא כַּעֲסָן וְרַגְזָן, רַק בַּעַל עֲנָוָה וּנְמִיכוּת רוּחַ, בָּרִיא וּבַעַל כֹּחַ. וְאַל יְעַכֵּב אַכְזְרִיּוּת הַבְּרִיּוֹת וְשׂוֹנְאִים וּמַחְשְׁבוֹתֵיהֶם    וְתַחְבּוּלוֹתֵיהֶם לְעַכֵּב אֶת בֶּן זוּגִי שַהוּכַן לִי.יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ, ה' צוּרִי וְגֹאֲלִי.


~ תפילה על חינוך הילדים - מהשל''ה הקדוש

אַתָּה הוּא ה' אֱלֹהֵינוּ עַד שֶׁלֹּא בָרָאתָ הָעוֹלָם, וְאַתָּה הוּא אֱלֹהֵינוּ מִשֶּׁבָּרָאתָ הָעוֹלָם, וּמֵעוֹלָם וְעַד עוֹלָם אַתָּה אֵל. וּבָרָאתָ עוֹלָמְךָ בְּגִין לְאִשְׁתְּמוֹדָעָא אֱלָהוּתָךְ בְּאֶמְצָעוּת תּוֹרָתְךָ הַקְּדוֹשָׁה, כְּמו שֶׁאָמְרוּ רַבּוֹתֵינוּ זִכְרוֹנָם לִבְרָכָה, "בְּרֵאשִׁית", בִּשְׁבִיל תּוֹרָה וּבִשְׁבִיל יִשְׂרָאֵל, כִּי הֵם עַמְּךָ וְנַחֲלָתְךָ אֲשֶׁר בָּחַרְתָּ בָּהֶם מִכָּל הָאֻמּוֹת, וְנָתַתָּ לָהֶם תּוֹרָתְךָ הַקְּדוֹשָׁה, וְקֵרַבְתָּם לְשִׁמְךָ הַגָּדוֹל.

וְעַל קִיּוּם הָעוֹלָם וְעַל קִיּוּם הַתּוֹרָה בָּא לָנוּ מִמְּךָ ה' אֱלֹהֵינוּ שְׁנֵי צִוּוּיִים. כָּתַבְתָּ בְּתוֹרָתְךָ "פְּרוּ וּרְבוּ", וְכָתַבְתָּ בְּתוֹרָתְךָ "וְלִמַּדְתֶּם אֹתָם אֶת בְּנֵיכֶם". וְהַכַּוָּנָה בִשְׁתֵּיהֶן אֶחָת, כִּי לֹא לְתֹהוּ בָרָאתָ כִּי אִם לָשֶׁבֶת, וְלִכְבוֹדְךָ בָּרָאתָ יָצַרְתָּ אַף עָשִיתָ, כְּדֵי שֶּׁנִהְיֶה אֲנַחְנוּ וְצֶאֱצָאֵינוּ וְצֶאֱצָאֵי כָּל עַמְּךָ בֵּית יִשְׂרָאֵל יוֹדְעֵי שְׁמֶךָ וְלוֹמְדֵי תוֹרָתֶךָ.

וּבְכֵן אָבוֹא אֵלֶיךָ ה' מֶלֶךְ מַלְכֵי הַמְּלָכִים, וְאַפִּיל תְּחִנָּתִי, וְעֵינַי לְךָ תְלוּיות עַד שֶׁתְּחָנֵּנִי וְתִשְׁמַע תְּפִלָּתִי לְהַזְמִין לִי בָּנִים וּבָנוֹת. וְגַם הֵם יִפְרוּ וְיִרְבּוּ הֵם וּבְנֵיהֶם וּבְנֵי בְנֵיהֶם עַד סוֹף כָּל הדּוֹרוֹת, לְתַכְלִית שֶׁהֵם וַאֲנִי כֻּלָּנוּ יַעַסְקוּ בְּתוֹרָתְךָ הַקְּדוֹשָׁה, לִלְמֹד וּלְלַמֵּד לִשְׁמֹר וְלַעֲשׂות וּלְקַיֵּם אֶת כָּל דִּבְרֵי תַלְמוּד תּוֹרָתְךָ בְּאַהֲבָה, וְהָאֵר עֵינֵינוּ בְּתוֹרָתֶךָ וְדַבֵּק לִבֵּנוּ בְּמִצְותֶיךָ לְאַהֲבָה וּלְיִרְאָה אֶת שְׁמֶךָ.

אָבִינוּ אָב הָרַחֲמָן, תֵּן לְכֻלָּנוּ חַיִּים אֲרֻכִּים וּבְרוּכִים, מִי כָמוֹךָ אָב הָרַחֲמִים זוֹכֵר יְצוּרָיו לְחַיִּים בְּרַחֲמִים, זָכְרֵנוּ לְחַיִּים נִצְחִיִּים, כְּמוֹ שֶׁהִתְפַּלֵּל אַבְרָהָם אָבִינוּ "לוּ יִחְיֶה לְפָנֶיךָ", וּפֵרְשׁוּ רַבּוֹתֵינוּ זִכְרוֹנָם לִבְרָכָה, "בְּיִרְאָתֶךָ".

כִּי עַל כֵּן, בָּאתִי לְבַקֵּשׁ וּלְחַנֵן מִלְּפָנֶיךָ שֶׁיְּהֵא זַרְעִי וְזֶרַע זַרְעִי עַד עוֹלָם זֶרַע כָּשֵׁר. וְאַל יִמָּצֵא בִי וּבְזַרְעִי וּבְזֶרַע זַרְעִי עַד עוֹלָם שׁוּם פְּסוּל וָשֶׁמֶץ, אַךְ שָׁלוֹם וֶאֱמֶת וְטוב וְיָשָׁר בְּעֵינֵי אֱלהִים וּבְעֵינֵי אָדָם, וְיִהְיוּ בַּעֲלֵי תוֹרָה, מָארֵי מִקְרָא, מָארֵי מִשְׁנָה, מָארֵי תַלְמוּד, מָארֵי רָזָא, מָארֵי מִצְוָה, מָארֵי גוֹמְלֵי חֲסָדִים, מָארֵי מִדוֹת תְּרוּמִיּות, וְיַעַבְדוּךָ בְּאַהֲבָה וּבְיִרְאָה פְנִימִית, לֹא יִרְאָה חִיצונִית, וְתֵן לְכָל גְּוִיָּה וּגְּוִיָּה מֵהֶם דֵּי מַחְסוֹרָהּ בְּכָבוֹד, וְתֵן לָהֶם בְּרִיאוּת וְכָבוֹד וָכֹחַ, וְתֶן לָהֶם קוֹמָה וְיֹפִי וְחֵן וָחֶסֶד, וְיִהְיֶה אַהֲבָה וְאַחְוָה וְשָׁלוֹם בֵּינֵיהֶם, וְתַזְמִין לָהֶם זִוּוּגִים הֲגוּנִים מִזֶּרַע תַּלְמִידֵי חֲכָמִים, מִזֶּרַע צַדִּיקִים, וְגַם זִוּוּגָם יִהְיוּ כְּמוֹתָם כְּכָל אֲשֶׁר הִתְפַּלַּלְתִּי עֲלֵיהֶם, כִּי זִכָּרוֹן אֶחָד עוֹלֶה לְכָאן וּלְכָאן.

אַתָּה ה' יוֹדֵעַ כָּל תַּעֲלוּמות, וּלְפָנֶיךָ נִגְלוּ מַצְפּוּנֵי לִבִּי, כִּי כַוָּנָתִי בְּכָל אֵלֶּה לְמַעַן שִׁמְךָ הַגָּדוֹל וְהַקָּדוֹשׁ וּלְמַעַן תּוֹרָתְךָ הַקְּדוֹשָׁה, עַל כֵּן עֲנֵנִי ה' עֲנֵנִי, בַּעֲבוּר הָאָבוֹת הַקְּדוֹשִׁים אַבְרָהָם יִצְחָק וְיַעֲקֹב. וּבִגְלָלָם תּוֹשִׁיעַ בָּנִים לִהְיוֹת הָעֲנָפִים דּוֹמִים לְשָׁרְשָׁם, וּבַעֲבוּר דָּוִד עַבְדְּךָ רֶגֶל רְבִיעִי בַּמֶּרְכָּבָה, הַמְשׁוֹרֵר בְּרוּחַ קָדְשֶׁךָ.

שִׁיר הַמַּעֲלוֹת אַשְׁרֵי כָּל יְרֵא ה' הַהֹלֵךְ בִּדְרָכָיו: יְגִיעַ כַּפֶּיךָ כִּי תאֹכֵל אַשְׁרֶיךָ וְטוֹב לָךְ: אֶשְׁתְּךָ כְּגֶפֶן פֹּרִיָּה בְּיַרְכְּתֵי בֵיתֶךָ בָּנֶיךָ כִּשְׁתִלֵי זֵיתִים סָבִיב לְשֻׁלְחָנֶךָ: הִנֵּה כִי כֵן יְבֹרַךְ גָּבֶר יְרֵא ה': יְבָרֶכְךָ ה' מִצִּיּוֹן וּרְאֵה בְּטוּב יְרוּשָׁלָיִם כֹּל יְמֵי חַיֶּיךָ: וּרְאֵה בָנִים לְבָנֶיךָ שָׁלוֹם עַל יִשְׂרָאֵל: 

אָנָא ה' שׁוֹמֵעַ תְּפִלָּה יְקֻיַּם בָּנוּ הַפָּסוּק, וַאֲנִי זֹאת בְּרִיתִי אוֹתָם אָמַר ה', רוּחִי אֲשֶׁר עָלֶיךָ וּדְבָרַי אֲשֶׁר שַׂמְתִּי בְּפִיךָ, לֹא יָמוּשׁוּ מִפִּיךָ וּמִפִּי זַרְעֲךָ וּמִפִּי זֶרַע זַרְעֲךָ אָמַר ה' מֵעַתָּה וְעַד עוֹלָם:

יִהְיוּ לְרָצוֹן אִמְרֵי פִי וְהֶגְיוֹן לִבִּי לְפָנֶיךָ ה' צוּרִי וְגוֹאֲלִי: 



