&UniqueId=1192&LastLevelIndex=1&Mehaber=&TextSource=ארגון www.heavensregister.co.uk&CosmeticsType=#ip2=<img  alt=''''  src='..\pics\dot.bmp''>_nbsp #id2=30 #is2=16 #pr2=<BR><HR><BR> #pr2=<BR>
$ אורחות צדיקים
שם המחבר אינו ידוע

~ הקדמה


סוף דבר הכל נשמע, את האלוהים ירא ואת מצוותיו שמור, כי זה כל האדם (קהלת יב, יג). שלמה חכם גדול היה מכל האדם, והיה מלך על התחתונים ועל העליונים, ואחר שראה כל המעשים ונסה כל הדברים והודיע חכמתו, סתם כל דבריו ואמר: סוף של כל דבר הוא יראת השם. 
וכן התחיל במשלי: "יראת ה' ראשית דעת: (משלי א, ז), ומסיים: "אשה יראת ה' היא תתהלל" (שם לא, ל). 
ושלמה היה עשיר מכל האדם, דכתיב (מלכים-א י, כז): ויתן המלך את הכסף בירושלים כאבנים", לו נאה לומר "הבל הבלים" (קהלת א, ב), ואין לעסק אלא ביראת-שמים. 
וכן משה רבנו עליו השלוםאמר: "ועתה ישראל מה ה' אלוהיך שאל מעמך, כי אם ליראה את ה' אלוהיך" (דברים י, יב). 
וכן דוד המלך עליו השלום אומר: "ראשית חוכמה יראת ה'" (תהילים קיא, י). 

ומפני שאנו רואים האדם מבחר ברואי הבורא בעולם תחתון כי הוא מתוקן בצורתו, שיש בו הנשמה המתבוננת סוד העליונים ותחתונים, וכל זה שהוא עניין כל הכוונות מזה העולם, וכל מה שנברא בעולם הזה הכל לצרכו, ועבור זה ניתנה לאדם תורת אמת להורותו דרך הישרה, כי האדם הוא חביב מאוד לפני השם, כי אנו רואים שהמלאכים משמשים בצרכי אדם צדיק, כמו שמצינו באברהם אבינו ויצחק ויעקב: "המלאך הגאל אתי מכל רע יברך את הנערים" (בראשית מח, טו), "וישר אל מלאך ויוכל" (הושע יב, ה). ועוד מצינו שבא מלאך לעזרתם, דכתיב: "ויהי בלילה ויצא מלאך ה' ויך במחנה אשור" (מלכים ב יט, לה), ורבים כאלה. וכבר ידענו, כי יש אדם שיש לו יתרון הרבה על שאר בני-אדם, אף-על-פי שהם בדמות אחד ויסוד אחד להם, אלא שנפשו של זה עלתה אל מעלות העליונות, כי זה המשיל חכמתו על תאוותו, וזה המשיל תאוותו על חכמתו, והולך כל ימיו במחשכים וממשש כעיוור באפלה: 


חמשה כוחות יש באדם: 
האחד הוא כוח השמיעה, 
השני הוא כוח הראות, 
השלישי הוא כוח הריח, 
הרביעי הוא כוח הטעם, 
החמישי הוא כוח המישוש, שאדם מרגיש כשהוא ממשש בדבר. 

חמשה כוחות הללו כולם מעשה האדם ואין פעולה נעשית בלא אחד מחמשת הכוחות, והלב פועל על ידיהם, כי חמשה כוחות האלו מביאים ללב כל עניין, וכל מעשה ומחשבה נמשכת אחריהם. 
הלב יש בו דעות רבות, כגון הגאווה והענווה, הזיכרון והשכחה, היגון והשמחה, הבושת והעזות, וכאלו יש עוד רבות, וכל אלו הדעות מתחזקות מן חמשת הכוחות, כי הסומא לא יוכל להתגאות כאלו היה רואה. 

לכן כל אדם הנלבב ישתדל בכל כוחו להגיע לתכלית הטובה, שאם הגיע אדם למעלה טובה, לעולם יחמוד לעלות אל מעלה שהוא למעלה ממנה, עד שיגיע לתכלית הטובה, בזה יגיע לעולם הגמול שהוא עולם הבא. וכבר נתאווה דוד להגיע לטוב העולם הבא באמרו: "מה רב טובך אשר צפנת ליראיך" (תהילים לא, כ), ואומר: "ירויון מדשן ביתך ונחל עדניך תשקם" (שם לו, ט). והמעלה הזאת לא תגיע אלא אל הראוי לו, כמו שאמר: "מי יגור באהלך, מי ישכן בהר קודשך. הולך תמים ופעל צדק" (שם טו, א-ב) ושאר העניין שנאמר שם. וכיון שהזכרנו יתרון מעלות האדם, ראוי לנו לבאר חשיבותו וגנותו, טובו ורעתו, עד שיהיה לפני המשכיל דרך הישר, ויגיע לחצר המלך, כי יבחר נפשו בכל כוחו במידות הטובות, כיון שיש לו ברירה יזרוק הפסלת ויקח הסולת. 

כיצד? 
יש אדם שהוא בעל-חמה כועס תמיד, 
ויש אדם שדעתו מיושבת עליו ואינו כועס כלל, כי אם מעט לכמה שנים; 
ויש אדם שהוא גבה-לב ביותר, 
ויש שהוא שפל-רוח מאוד; 
ויש שהוא בעל תאווה ולא תשבע נפשו מהלך בתאוותו, 
ויש שהוא טהור-גוף ביותר ולא יתאווה אפילו לדברים מועטים שהגוף צריך; 
ויש בעל נפש רחבה, לא תשבע נפשו מכל ממון שבעולם, כמו שנאמר: "אהב כסף לא ישבע כסף" (קהלת ה, ט), 
ויש קצר-רוח שדי לו אפילו בדבר מועט ולא ירדוף להשיג כל צרכיו; 
ויש שהוא מסגף עצמו ברעב וקובץ על-יד ואינו אוכל פרוטה משלו אלא בצער גדול, 
ויש שהוא מאבד ממונו בידים לדעתו. 
ועל דרכים האלו שאר הדעות, כגון מהולל ואונן, צר-עין ונדיב, אכזר ורחמן, רך-לבב ואמיץ-לב, וכל כיוצא בהן. 

וכל הדעות - 
יש מהן שהיו לאדם מתחילת בריתו לפי טבע גופו, 
ויש מהן דעות שטבעו של אדם זה מכוון ועתיד לקבל אותם מהרה יותר משאר דעות, 
ויש שאינם לאדם בתחילת בריתו, אלא למד אותם מאחרים או שפונה לבו מעצמו לפי מחשבה שעלתה בלבו. 
יש מידה שצריך להשתמש בה ברוב המקומות, 
ויש מידה שצריך להשתמש בה מעט. 
ויש דומה לעושה תבשיל, וצריך ירק ובשר ומים ומלח ופלפלים, וכל אלו המינים צריך לקח מכל אחד כשעור: מזה מעט ומזה הרבה. אם ימעט הבשר - יהיה רזה, אם ירבה מלח - לא יהיה נאכל מחמת מלחו. וכן כולם, אם ימעט במה שצריך הרבה וירבה במה שצריך מעט, יהא המאכל מקולקל. אבל הבקי, אשר ייקח מכל אחד משקל הראוי, אז יהא המאכל ערב ומתוק לאוכליו. 

וכעניין הזה במידות: יש מידות שצריך לקח מהן מרובה, כגון הענווה והבושת ודומיהן, ויש מידות שצריך לקח מהן מעט, כגון הגאווה והעזות והאכזריות. לכן בהיות האדם שוקל בפלס המאזנים לקח מכל מידה שעורה, לא יפחת ולא יוסיף, בזה יגיע לתכלית הטובה. 

תדע ותבין, מי שטבעו נוטה למידה רעה או שהורגל במידה רעה, ולא ייתן אל לבו לשוב ממנה, אך תמיד מתגבר בה - זה מביא אותו שימאס ויגעל במידות טובות. וכמו שרוב הכאב והצער והייסורין הוא חולי הגוף, כן רוב מידות רעות הם חולי הנפש; וכמו שבחולי הגוף טועמים המר מתוק והמתוק מר, ויש מן החולים שמתאווה למאכל שאינו טוב לו ושונא מאכל הטוב, הכל לפי רוב החלי, כך יש בני-אדם שנפשותיהם חולות, ואוהבים הרעות, ושונאים דרך הטובה ומתעצלים ללכת בה, והיא כבדה עליהן מאוד לפי חלים. וכן ישעיהו אומר באנשים הללו: "הוי האמרים לרע טוב ולטוב רע, שמים חושך לאור ואור לחושך, שמים מר למתוק ומתוק למר" (ישעיה ה, כ); ועליהם נאמר: "העזבים ארחות ישר ללכת בדרכי חשך" (משלי ב, יג). 

וכיצד ומה הוא תקנת חולי הנפש? ילכו אצל החכמים, שהם רופאי הנפשות, שמלמדים אותם עד שיחזירום לדרך טובה. והמכירים בדעות רעות שלהם ואינם הולכים אצל חכם לרפא אותם, עליהם אמר שלמה: "חכמה ומוסר אוילים בזו" (משלי א, ז). 

יש כמה בני-אדם אשר תאוותם לתפוש דרך הטוב, ואינם יודעים מה טוב להם, וחושבים בכל יום להשיג מעלה העליונה, ואינם משיגים כל ימיהם. 

וזה העניין מחמת שני דברים הוא: 

האחד - שאינו מכיר חסרונו ואינו מבחין בדרכיו המגונים, והוא דומה לראובן המחפש לשמעון ואינו מכירו, אפילו יחפש אותו כל היום לא ימצאהו, כי כמה פעמים יבוא אצלו ולא יכירהו; כן האדם הזה, אף-על-פי שהוא חושב תמיד מה יעשה ומחפש מעשה הטוב, לא ישיגו, כיון שאינו מכיר חסרונו. 

ויש אדם שהוא יודע מידות הרעות שיש בו, וחושב לצאת מהם ולאחוז במידות טובות, וגם הוא לא ישיג כל ימיו דרך הישר, מחמת שמתעצל לחפש המידות הטובות כראוי. והוא דומה לראובן שמחפש שמעון, ומכירו, ואף-על-פי-כן אינו מוצאו, מחמת שאינו מחפש אותו כראוי. ועל זה נאמר: "כסף נבחר לשון צדיק" (משלי י, כ) - מי שנושה בחברו ובא לשלם לו כסף במשקל, אם אינו מכיר באמיתת המשקל וצדק המאזנים, או מכיר הכל אך שאינו בקי בבחינת הכסף - זה האיש קרוב להיות נזק בעניין המשקל והכסף, כי לפעמים ימאן בכסף ויקח הסיגים. גם ייקח פחות ממשקל הראוי לו, כי שמא ייקח משקל הקל או ישים הכסף בכף הכבד שבמאזנים, מכל אלו יבוא לידי טעות. או אפילו אם הוא בקי בכסף ובמשקל, אם אינו מסתכל בו כראוי, אפשר שיתערב בכספו סיגים. אבל אם הוא בקי בכל - במשקל ובכסף, ומסתכל בו כראוי - אז הוא משתלם כראוי כסף נקי ושלם במשקל. לכן דמה לשון צדיק לכסף נבחר, כי הצדיק צריך להכיר הטוב והרע וכל המידות, וצריך להסתכל ולהתבונן בהן כראוי, ולהיות טורח בגופו ובחכמתו לעזוב הטיפשות ולאחוז בתבונה ולהסיר תערובות הסיגים ממנו, ואז תהיה נשמתו צרופה ומזוקקה לאלוקים, כדכתיב: "הגו סיגים מכסף, ויצא לצרף כלי" (משלי כה, ד) -כשיסירו הסיגים, אז יהיה הכלי צרוף. 

ויש אדם המשנה במנהגיו ואינו קבוע זמן אחד אוחז במנהג זה וזמן אחד מסתלק מאותו מנהג ואוחז מנהג אחר, וככה יעשה לעולם. והוא דומה לאדם שחפץ ללכת אל עיר ואינו יודע דרכו ולא יכיר השבילים המוליכים אותו אליה, לכן הוא משתומם, פעם אחת ילך דרך אחד, ויחזור ויתעה בדרך אחר, וכן בשלישי וכן ברביעי. ועל כיוצא בו אמר החכם: "עמל הכסילים תיגענו, אשר לא ידע ללכת אל עיר" (קהלת י, טו). 


לכך יש לחמול על אנשים הטבועים בהבלי השווא 
ללמדם צדק המשקל וישר המאזנים ולהודיעם בחינת הכסף ולהורות להם דרכים הישרים, למען יברר האדם בתחילת הבחנתו מסילה אשר תביאהו למקום רענן ודשן אשר שם כל הטובה, והוא יראת-שמים, אשר הוא סוף כל המעשים, והוא השאלה אשר השם יתברך שמו שואל מכל אדם, כדכתיב: "מה ה' אלוהיך שאל מעמך, כי אם ליראה" (דברים י, יב), ואין שום מעשה נחשב בלתי היראה הטהורה. 

לכן יש להודיע לכל, כי כל איש הרוצה להביא נפשו לידי מידות הטובות, צריך לערב יראת-שמים עם כל מידה ומידה, כי יראת השם היא קשר המחזקת כל המידות, ודומה לחוט שהכניסוהו לתוך חורי המרגליות, וקשרו קשרים בתחתיתו להחזיק כל המרגליות - אין ספק כי בהינתק הקשר יפלו כל המרגליות, כך היראה היא המחזקת כל המידות, ואם תתיר קשר היראה ייבדלו ממך כל המידות טובות, וכשאין בידך מידות טובות אין בידך תורה ומצוות, כי כל התורה תלויה בתיקון המידות, כי כל המידות טובות ורעות, החכם יכול לעשות הרעות לטובות, והכסיל יעשה מידות טובות לרעות. 

מי שהולך בחושך ואינו מתבונן בתיקון המידות, אפשר שיהא בו מידה המאבדת כל זכויותיו, כגון המתגאה במעשיו ומתפאר ומיפה עצמו תמיד בגנות של חברו ומתכבד בקלונו. והאיש ההוא דומה למי שממלא חבית יין משובח, ויש בתחתית החבית נקב קטן, אין ספק שיאבד כל היין המשובח בנקב הקטן אם לא יסתום אותו; כך המתגאה הזה, אף-על-פי שהוא מלא תורה, יאבד הכל על-ידי המידה הרעה הזאת אם לא יחוש לתקנה. ומעטים הם בעולם המכירים האמת. 
יש שאין חכמים להכיר, וכמו שאין הקטוע שתי רגליו יכול לעלות בסולם, כך לא יעלה במדרגת החוכמה מי שאין בו תבונה. יש שהוא חכם, ונטבע בתאוות העולם מנעוריו עד שישים כל חכמתו להשיג תאוותו ולעשות רצון יצרו הרע, כי הורגל מנעוריו במעשים הרעים עד שהם קבועים בנפשו וקשה לו מאוד להימלט מפח יקוש העונות. 
ויש שיש בו חוכמה להכיר וגם חפץ לילך בדרכים טובים, אך לא היה אצל החכמים לשמוע מהם החוכמה והדרכים הישרים, ומתוך כך הולך במחשכים. ודומה למי שיש לו מטמון בביתו, ואינו יודע המטמון, ומוכר הבית לאחר. 

התבונן כי האדם ברוב מידותיו זו משונה מזו, וכל מידה ומידה טורפת דעת האדם, זו מושכתו לכאן וזו מושכתו לכאן, ויצר הרע מסיעו לכל מידה שיבחר הפחות שבה. והוא דומה לאדם שהולך במדבר, ופוגעים בו דובים ואריות ונמרים וזאבים והרבה משחיתים. האיש הזה צריך לפקח עיניו ולהלחם עם כל אחד ואחד, ואם יעלים עיניו רגע אחת, יטרפוהו המזיקים. כך האדם במידותיו הרעות, כגון תאווה והגאווה והשנאה והכעס וכיוצא בהן, מתגלגלות בלבו תמיד, ואם יתעלם ולא יתקנם, יעקר מלבו אור האמת וימש חשך. ועל זה נאמר: "שויתי ה' לנגדי תמיד" (תהילים טז, ח). 

האדם בשעה שנולד הוא בגופו ובחכמתו חלש משאר כל הבריות, כי כל הבריות ביום היוולדם הם הולכים ואוכלים ומסייעים לעצמם, אבל האדם צריך טורח גדול בגופו, וגם-כן צריך יותר תיקון לנשמתו לתקן החוכמה ולהבין דרכים טובים, כי האדם בתחילתו בלא מלמד נוהג כבהמה, אך לבו דומה ללוח שהוא מוכן לכתוב עליו, אם הלוח הזה ביד טיפש - ישרטט עליו שרטוטי הבלים עד שיתקלקל ולא יהיה בו תועלת עוד, אבל החכם יכתוב עליו סדר ענייניו וצרכיו וחובותיו, ומתוך הלוח יכלכל ויפרנס בניו, ויגיע לתועלת גדולה. כך לב האדם: הכסילים יציירו בו ציורי הבל ושקר, ויכתבו עליו חקוקי הבל ואון, וימלאו לבם מחשבות הבל וריק; והמשכילים יכתבו על לבם מכתב אלוהים, שהוא יסוד התורה והמצוות וחכמת המידות, עד אשר יזהירו נפשותם כזוהר הרקיע. ולזה הייתה כוונת שלמה באומרו: "קשרם על אצבעתיך, כתבם על לוח לבך" (משלי ז, ג). 

עוד אמר שלמה: "גם במעלליו יתנכר נער, אם זך ואם ישר פעלו" (שם כ, יא). זה הפסוק נאמר על הבחנת הנערים, כי מנעוריהם ניכר מידותיהם. כמו שתראה מקצת הנערים נראה בהם מידת בושת, ומקצתם - העזות, ומקצתם נוטים אל תאווה, ומקצתם נוטים אל מעלות טובות. 

ודע, כי כל מידות האדם אשר תראה בו בימי הבחרות והזקנות, הם היו בימי הילדות והשחרות, אך בזמן ההוא לא היה בו כוח להראותם ולהביאם לידי המעשה. והנערים אשר גדלה עליהם נבלות, אפשר שיוכל האדם להעתיקם אל הדרך הטובה, כי נוח לקבל להם, ואין בהם כוח וחוכמה לצאת ולברוח מתחת יד המייסר, והם צריכים לסבול; אבל בימי הזקנה אינם נעתקים בקל ממה שהיו בהם בימי הבחרות. והם דומים לטס כסף, שהיה טמון בקרקע והעלה חלודה עבה באורך הטמנתו, צריך אותו הכסף מריקה אחר מריקה עד שישוב הכסף למראהו הנאה. כך האדם אשר הלך לפי דרכו ומנהגו, ונשקע בעומקי המידות הגרועות, צריך ללטש שכלו להבדיל בין הטמא ובין הטהור ולהרגיל בעבודה עד שיהיו המידות טבועות וקשורות בלבו. 

זה ספר מידות נכתב ונחתם בטבעת החוכמה ללמד לאדם דעת, להיות ספר זה בידי כל איש לכלי אומנות לתקן מתוכו מידותיו ומעשיו, כי האומן אשר בידו כלי אומנותו יוכל לעשות מלאכתו, אבל כשאין בידו כלי אומנותו לא יוכל לעשות מאומה. לכן שמע מוסר וקח כלי אומנותך בידך לתקן מידותיך. 
הלוא תראה, מי שיש לו הרבה מיני מטבעות, קטנות וגדולות, ואינו יודע ערכם ושווים, לא ידע מה לקנות בכל אחת, עד שידע ערך של כל מטבע. וגם צריך לידע איזה מטבע פסל המלך וגזר עליה שלא להוציאה. אחר שישקול כל מטבע ומטבע ויערכה, אז ידע לקח בכל אחת צרכיו בערך שווה, ובמטבע שגזר המלך שלא להוציאה יזהר שלא יוציאה אלא בעניין שלא ייקנס. נמצא, שזה האיש מגיע בכל מטבע ומטבע לטובה ולשמחה. אבל הטיפש אשר לא ישקול ולא יעריך, ויוציא מה שפסל המלך, אין ספק שיגיע זה להיזק גדול. 

ואתה בני, קח המשל הזה נמשל על רוב מידות שבך, גדולות וקטנות, ותשקול כל מידה ומידה בפלס חכמתך, עד שתדע ערך כל מידה ומידה, ותדע המידות אשר פסל המלך הגדול להיזהר בהם שלא יראה בך ולא ימצא בך, אלא במקום שלא תקבל היזק ועונש, ובזה תגיע אל השלמות, ותהיה אומן וכלי אומנותך בידך. 

עתה נרצה להודיע שורשי המידות וענפיהם ותועלתם ונזקם, וכוונתנו להשיב טבעי האדם מעניין הסכלות אל אהבת המוסר, ושישתדלו הפתאים לדעת טבעי החכמים. ומהשם יתעלה זכרו נשאל עוד שיודיענו הדרכים הישרים ונתיבות הצדק להורות שבטי ישורון עדת החסד.


~ שער הראשון - שער הגאווה


שער הראשון נדבר על מידת הגאווה. ומה טוב שנזדמן תחילה לכל השערים, מפני חיוב האדם להבדל ממנה, כי היא פתח לרעות רבות, ולא ראינו כזאת לרעה בכל המידות. לכן צריך האדם להתחכם להנהיגה אל המנהג הראוי, ולדחות אותה במקום שאינה ראויה בו. 

הגאווה היא המטבע אשר פסל המלך הגדול ברוך הוא, והזהירנו עליה בתורתו. כמו שנאמר: "השמר לך פן תשכח את ה' אשר הוציאך מארץ מצרים" (דברם ו, יב). כי הגאה ישכח יוצרו, כדכתיב: "ובקרך וצאנך ירביון וכסף וזהב ירבה לך וגו', ורם לבבך ושכחת את ה' אלוהיך וגו', ואמרת בלבבך כחי ועצם ידי עשה לי א החיל הזה, וזכרת את ה' אלוהיך כי הוא הנתן לך כוח לעשות חיל" (שם ח, יג-יח). ובמלך נאמר: "לבלתי רום לבבו מאחיו" (שם יז, כ). אם הזהירה תורה אפילו במלך, כל-שכן בהדיוטות, שלא ישתררו זה על זה. 


הגאווה מתחלקת לשני חלקים: 
האחד - גאוות האדם בגופו, 
והחלק השני - גאוות האדם במעלות החוכמה ובמעשיו. 

גאוות האדם בגופו יש בו שני חלקים: 

האחד טוב, והאחד רע. 
וזאת היא גאוות האדם בגופו הרעה: בעת שתתגבר הגאווה בלב האדם, אז תמשול על האדם מקדקודו על כף רגלו. 
בראשו ובגרונו - כדכתיב: "יען כי גבהו בנות ציון ותלכנה נטויות גרון" (ישעיה ג, טז); 
בידיו וברגליו - דכתיב: "אל תבואני רגל גאווה ויד רשעים אל תנדני" (תהילים לו, יב). ועל רגל גאווה נענשה בת רבי חנינא בן תרדיון, שנגזר עליה לישב בקובה של זונות. כי פעם אחת הלכה לפני גדולי רומי, ושמעה שאמרו "כמה נאה פסיעותיה של ריבה זו!" ואז דקדקה יותר (ע"ז יח, א). 
בעיניים - כדכתיב: "עינים רמות" (משלי ו, יז). 
באוזניים - לא ישמע דברי העניים האומללים. 
בריח אפו - בעמדו אצל עניים או כשנכנס לבתיהם, הם סרוחים בעיניו. 
ואף בדבריו ידבר על צדיק עתק בגאווה. 
וגם נכרת בעניין מאכל ומשקה ובמלבושי בגדי גאווה מלבושי נכרי, ועל זה הוזהרנו בתורת משה, שנאמר: "ולא תלכו בחוקת הגוי" (ויקרא כ, כג); וכתיב: "ובחוקותיהם לא תלכו" (שם יח, ג); ונאמר: "השמר לך פן תנקש אחריהם" (דברים יב, ל) - הכל בעניין אחד הוא מזהיר, שיהא ישראל מובדל במלבושיו ובדבריו ובכל מנהגיו מן הגויים, וכן הוא אומר: "ואבדיל אתכם מן העמים" (ויקרא כ, כו). 


בעלי-הגאווה הם מתועבים בעיני השם 
שנאמר: "תועבת ה' כל גבה לב" (משלי טז, ה); והוא נמסר ביד יצרו, כי אין עזר השם עמו, אחרי אשר הוא תועבת השם. ואפילו לא נתגאה על שום אדם לא בדבור ולא במעשה, אך בלבו לבד הוא מתגאה, נקרא תועבה, שנאמר: "תועבת ה' כל גבה לב" - אפילו אין לו גבהות אלא בלב נקרא תועבה. 

אמרו רבותינו: 
כל מי שיש בו גסות הרוח, כאלו עובד עבודת-כוכבים. כתיב הכא: "תועבת ה' כל גבה לב", וכתיב התם: "לא תביא תועבה אל ביתך" (דברים ז, כו). ויש אומרים: כאלו בא על עריות, דכתיב: "כי את כל התועבת האל עשו וגו'" (ויקרא יח, כז). ויש אומרים: כאלו בנה במה (סוטה ד, ב). 
ואמרו: 
כל אדם שיש בו גסות הרוח, מתמעט, שנאמר: "רומו מעט ואיננו" (איוב כד, כד); וראוי לגדעו כאשרה, שנאמר: "ורמי הקומה גדועים" (ישעיה י, לג); ואין עפרו ננער, והשכינה מיללת עליו. אמר הקדוש-ברוך-הוא: אין אני והוא יכולים לדור בעולם, שנאמר (תהילים קא, ה): "גבה עינים ורחב לבב אתו לא אוכל" (סוטה ה). 

ואמרו: 
האי מאן דיהיר, אפילו אאנשי ביתה לא מתקבל, שנאמר: "גבר יהיר ולא ינוה" (חבקוק ב, ה) - אפילו בנוה שלו (ב"ב צח, א). 

הגאווה מביאה לידי רדיפות ממון להשתרר על בני-אדם. וכבר ידעת מה אירע לקורח ועדתו מחמת גאוותו, שבקש להתגדל ולקח גדולה שלא ניתנה לו מן השמים, ומתוך כך נכנס למחלוקת, ומן המחלוקת יצאה קנאה ושנאה. וכל אלו מידות פחותות מאוד, כאשר יתבאר בעזרת השם. 

סוף דבר: כל המקשט את גופו כדי להתגאות, הרי זה שוכח השם ברוך הוא, ולא יחוש על המצוות, ולא ירדוף אחר מעשים טובים, כי כל כוונתו - על עצמו, לקשט גופו הכלה, אשר אחריתו רימה. 
והמקשט גופו, הוא קרוב לזימה, כי יתראה לפני נשים לישא חן בעיניהם, ומתוך כך יתקרב אצלן, ויבוא לידי שחוק וקלות ראש. וגם האישה המקשטת לפני האנשים, בזה היא מדלקת לבם ומכנסת הרהורים בלבם, ובזה עונשה גדול מאוד, שהיא נותנת מכשול לפני רבים, הלוא אסרו חכמים להסתכל בבגדי צבעונים של נשים השטוחים בכותל, אפילו כשאינה מלובשת בהן (ע"ז כ, ב), כל-שכן שיש עונש גדול לאישה המתקשטת לפני אנשים המסתכלים בה. 

ועוד הגאווה מביאה לידי תאווה. כי המתגאה לבו רחב ומתאווה לכל דבר, ותאווה היא המידה הרעה שבכל המידות, כי יתאווה מחמת גאוותו להתלבש בבגדים יקרים ולבנות פלטרין גדולים ולאכול מאכלים טובים. כי המתגאה לעולם לדברים גבוהים יחמוד, ואולי אינו משיג ידו לדברים אלו, ומתוך כך יבוא לידי גנבה וגזלה. כי המתגאה לבו חומד ורחב כים להתעשר, ולא יהיה שמח בחלקו, כי ימעט בעיניו מה שיש לו לפי רוב הוצאות תאוות גאוותו. 

ועוד הגאווה גורמת, שלא יהא סבלן לסבול על הבריות, ואין צורך להאריך בפחיתת מי שאינו סבלן, כי ידוע הוא לכל. 


וזאת היא גאוות הגוף שהיא טובה: 
שמא יאמר האדם: הואיל והגאווה היא מידה רעה כל-כך, אפרוש ממנה ביותר, עד שלא יאכל בשר ולא ישתה יין, ולא ישא אשה, ולא ישב בדירה נאה, ולא ילבש מלבוש נאה, אלא השק והצמר, וקרועים ומלוכלכים, ומשתמש בכלים מלוכלכים ומאוסים, ולא ירחץ פניו ידיו ורגליו, עד שישחיר תארו משאר אנשים. וכל זה - כדי שיתרחק מן הגאווה עד שלא יוכל להתרחק יותר. 
המהלך בדרך זה נקרא חוטא. הרי הוא אומר בנזיר: "וכפר עליו מאשר חטא על הנפש" (במדבר ו, יא), אמרו חכמים: ומה זה שלא פרש עצמו אלא מן היין נקרא חוטא, המונע עצמו מכל דבר על אחת כמה וכמה (תענית יא, א). אמרו חכמים: לא דיך מה שאסרה תורה, אלא שאתה אוסר עליך דברים אחרים (ירושלמי נדרים פ"ט ה"א). על עניין זה וכיוצא בזה אמר שלמה: "אל תהי צדיק הרבה, ואל תתחכם יותר, למה תשומם" (קהלת ז, טז). הדרך הישר באדם, שיהא נקי בכל ענייניו, כי הנקיות הוא גדר של מעשים טובים. כיצד? ילבש בגדים בינונים, ולא מלבושים עניים המבזים לובשם, אלא בגדים בינונים נאים ונקיים, העני לפי עניו והעשיר לפי עשרו, ואסור שימצא כתם או שמנונית על בגדיו, ולא יהיו קרועים, ולא יהיו מתוקנים כבגדי גסי הרוח. 

גם מאכלו יהא נקי, ולא יאכל מעדני מלך, אך מאכל בינוני ומשקה בינוני, לפי השגת ידו, ולא ישתה ולא יאכל בכלים מאוסים, פן יעבר על "אל תשקצו את נפשתיכם" (ויקרא יא, מג), אלא הכל יהא בנקיות. גם שולחנו, גם מיטתו תהיה נקיה, וכל ענייניו יהיו נקיים. גם גופו יהא נקי ולא מזוהם, אך יזהר לרחוץ פניו ידיו ורגליו, גם כל גופו לעתים. 
כאשר מצינו בהלל הזקן (ויקרא רבה לד, ג), 
שבשעה שהיה נפטר מתלמידיו היה מהלך והולך עמם. 
אמרו לו תלמידיו: רבי, להיכן אתה הולך? 
אמר להם: לעשות מצווה. 
אמרו לו: וכי מה מצווה זו? 
אמר להם? לרחוץ בבית-המרחץ. 
אמרו לו: וכי זו מצווה היא?! 
אמר להם: הן! מה אם איקונין של מלכים, שמעמידים אותו בבתי תיאטראות ובבתי קרקסאות, מי שנתמנה עליהן הוא מורקן ושוטפן והן מעלין לו מזונות, ולא עוד אלא שהוא מתגדל עם גדולי מלכות; אני, שנבראתי בצלם ובדמות, דכתיב: "כי בצלם אלוהים עשה את האדם" (בראשית ט, ו), על אחת כמה וכמה. ועוד כתיב (משלי טז, ד): "כל פעל ה' למענהו" (שבת נ, ב). 
וכל הנזהר בדברים האלו לשם מצווה, ולא כדי להתקשט ולהתגאות, אף-על-פי שאלו דברים נראים כמו גאווה, כיון שכונתו לשם שמים יש בו מצווה. 


גאוות חוכמה ומעשים טובים יש בה שני חלקים: 
האחד טוב, והאחד רע. 

הגאווה הרעה היא, אשר יבזה בני-אדם בלבו ובפיו, וכולם קטנים ופחותים בעיניו, ומהלל ומשבח עצמו שהוא גדול בחוכמה, ומתוך כך לא יודה על האמת מרוב גאוותו, ולעולם נראה בעיניו חכמתו ועצתו ודבריו ומעשיו שהם משובחים ממעשה וחכמת עצת חבריו, ומתפאר תמיד בחכמתו ובמעשיו, כי הוא חפץ לקבל שבח וכבוד על דבריו הישרים. ועל זה אמר שלמה: "יהללך זר ולא פיך" (משלי כז, ב). 

הגאה לעולם יחזיק טובה לעצמו, ומתוך כך לא יטרח על התורה, כי לא יחוש על כבוד שמים, רק שיודו לו העולם שהוא אדם טוב וחכם, ובזה יש לו די, ותמיד הוא שמח במכשול חבריו ובמעוט ידיעתם, ומתכבד בקלון חבריו. וזה אחד מעשרים וארבעה דברים המעכבים את התשובה. אדם שכל מעשיו טובים הם, ומתהלל בהם להתכבד, דומה לתבשיל חשוב מאוד בכל אבקת רוכל וראשי בשמים, ועומד אצל האש עד שיהא מקדיח ומסריח, עד שלא שווה לאכול מחמת מרירות שרפת האש - כך האדם המתפאר במעשים, מקדיח ומסריח במהללו מעשיו הטובים. 


והמתפאר בחכמתו ובמעשיו שאין בו, 
אין מידה רעה כמותה ואין דוגמתה. 
והלוא אמרו חכמים: אם מכבדים את האדם מחמת שסוברים שהוא יודע שתי מסכתות, ואינו יודע רק אחת, יאמר להן שאינו יודע אלא אחת (ירושלמי שביעית פ"י ה"ח) - כל-שכן וכל-שכן שלא יטעה את העולם שיחזיקוהו בחוזקה גדולה שאינו בו. ודע, שאנחנו מחוייבים שיהיו כל מעשינו מיוחדים לשם הבורא יתעלה, בגלוי ובסתר, וכל מעשה עבודת אלוהים יהיה להגיע אל רצונו בלבד, בלתי רצון בני-אדם לקוות שבח על מעשהו ולקבל כבוד, אך יעשה הכל לשם האל המשקיף אל הלב, כמו שאמר הכתוב: "אני ה' חקר לב, בחן כליות" (ירמיה יז, י); ואומר: "הנסתרת לה' אלוהינו" (דברים כט, כח). לכן אם לא יזהר בחוכמה ובזריזות להינצל מן הגאווה, אף-על-פי שיש בידו תורה ומעשים טובים, הוא יורש גיהנם, כי היצר אורב לו ומביא טענות וראיות להביא האדם לידי גאווה, ותהיה חכמתו לטרדו מן העולם. לכן אל יתעצל מלנצח יצר הרע יום יום, וזה נקרא מלחמה גדולה. 

כמו שמצינו באחד מן החסידים. שפגע באנשים הבאים מן המלחמה ושללו שלל גדול. 
אמר להם: שבתם ממלחמה קטנה, ועדיין אתם עתידים למלחמה גדולה. 
אמרו לו: מה היא המלחמה? 
אמר להן: היצר וחילותיו! כי כל אויב שיש לך, שתנצח אותו פעם אחת או שתים או שלוש, אז יניח אותך; אבל היצר אינו פוסק ממך אף אם יהיה ניצוח מאה פעמים, כמו שאמרו רבותינו: ואל תאמן בעצמך עד יום מותך (אבות פ"ב מד), כי כל ימיך יארוב לך אולי תעלים עיניך ממנו, ואם ינצחך בקל שבקלות - סוף ינצחך בחמור שבחמורות. 

ובעבור שהגאווה שורש להרבה מידות פחותות, וגם היצר משתתף ומתערב בלב האדם, וכל עניין היצר הוא להכזיב האמת ולאמת השקר, והוא מלמד את האדם להתגאות ומביא לו ראיות, ולכן צריך אתה להתחכם כנגדו. 


תחילת תחבולותיו של היצר הוא מקשה לבו ומגביהו 
וממתיק לו הגאווה ושאר מידות רעות; ואף כי יודע האדם בודאי שיש פשע ועוון בגאוותו, אפילו הכי עובד במזיד ומתגאה, כי היצר מבעיר את לבו אחר הכבוד, עד שלא יחוש על העבירה. אבל האדם שהוא זך במעשיו, ולא יתגאה ולא יהלל עצמו כשיודע שיש עבירה בדבר, אז יבוא היצר הרע ויערך עוד מלחמה להפילו ללכדו ברשתו, ויורה היתר ומסביר לו סברות שיש לו מצווה ושכר על מה שמתהלל ומתפאר. 

וכך יאמר לו היצר: כבר הגעת למעלת חוכמה וחסידות, וראוי לך להתרצות ולהשתדל למצוא חן בעיני העולם, ולהחניף להם לגלות להם חכמתך וצדקתך כדי שיאהבוך, ויביא לך ראיה מדברי רבותינו: כל שרוח הבריות נוחה הימנו, רוח המקום נוחה הימנו (אבות פ"ג מ"י). 

וכל זה ראיות שקר, כי אותה הסברא היא ענף מן הגאווה. אבל העניין הזה הוא כמו שאמר הכתוב: "ברצות ה' דרכי איש גם אויביו ישלם אתו" (משלי טז, ז). וכך פרוש העניין: אם האדם לא יתהלל לפני בני-אדם ולא ישתדל למצוא חן בעיניהם בעשותו מעשיו הטובים, ואף-על-פי-כן אוהבים אותו, זהו ראיה גדולה שהקדוש-ברוך-הוא אוהב אותו, וזרה לו אהבה בלבות בני-אדם, ושם לו שם טוב על לשונם. ואמת הוא שונאם כשאינם מקימים את המצוות, כי אין הקדוש-ברוך-הוא אוהב אלא לומדי תורה ומקימים אותה. 

אחר-כך יסיתך היצר לגלות חסידותך ומעשיך הטובים לפני העם, ומביא ראיה: אולי יעשו גם הם כמוך? וגם זה נמשך מן הגבהות. אף-על-פי שמצינו כמה גדולים שנשתבחו (סוכה כח, א) -לא עשו אלא לפני תלמידיהם וחבריהם כדי שימשכו אחריהם ויחזיקו במעשיהם, ודאי זה מצווה כדי לחבב להם מעשים טובים, ואפילו בפני אלו לא יתגאה בלבו באמרו "זה אני יודע" או "זה אני עושה", אבל לפני העולם באמת אסור לגלות להם. 

גם אם תלך בענווה ותעמוד להתפלל באריכות ותלמד בקביעות, יפתך היצר להתגאות ויאמר לך: עתה הרואים אותך בני-אדם יחשבוך ויכבדוך בעבור דרכיך הטובים, ויש רווח גדול בזה, מתוך שאתה חשוב בעיניהם יקבלו מוסרך ותוכחתה. 
כל זה הבל, כי בעשותך מעשה הטוב לשם הבורא ברוך הוא לבד, דברי תוכחתך יתקבלו בפני העולם גם אם לא תחשב כך, כי אין קבלת התוכחה תלויה במחשבותיך. 

ואחרי שתסתלק מכל זה, יסיתך היצר ויאמר לך: לא יתכן שתהיה עבודתך שלמה עד שתתרחק מהן לגמרי, כגון שתכסה מעשיך הטובים ולהורות הפוך ממה שהיה כבר בלבך. תתפלל קצר, וכשתרצה ללמד שום חוכמה - תתייחד, ולא ידע שום אדם זולת הבורא ברוך הוא, ולא תראה שום מידה טובה, אך להראות העצלות במעשה העבודה, כדי שלא יצא לך שם ותפסיד שכרך, ולא תצווה על הטוב ולא תזהיר מן הרע, ולא תודיע חכמתך לאיש זולתך, ולא תראה סימן ירא-שמים ולא אות, כגון תפילין ומזוזה וציצית, אלא תתנהג במנהגם ותלך בדרכיהם, ותהיה מערב עימהם במאכל במשתה ובחדווה וברוב השחוק. 
כל זה מענייני היצר ללכוד בני-אדם ברשתו, והעושה עניין זה לשם מצווה, מפסיד אלף אלפים יותר משכרו, ודומה לבורח מאש קטנה לאש גדולה. 

אך הישר הוא: להתפלל בכוונה באריכות, ויצווה על הטוב ויזהיר מהרע, ויעשה כל הטובות בגלוי ובסתר, ואם יכבדוהו על זה וישבחוהו - אין מזיק לו בשבח, אחרי שלא כוון לזה בשעת המעשה. לכן בעת אשר תעשה מעשה הטוב, תבחין בעצמך ממי אתה מקווה הגמול, אשר מהאל - הוא שלם, אבל אם מאחרים - אינו שלם. וגם תבחין אם זה המעשה אשר תעשה לפני העולם, אם היית עושה בייחוד בחדרי חדרים בזה העניין אשר אתה עושה ברבים, ואם יתברר לך זה, אז מעשך שלם. כל מה שספרנו נגד יצר הרע אינו כי אם טיפה מהים נגד מה שהוא חייב להיזהר בו, כי בכל דבר ובכל מעשה ובכל מידה בא היצר לשחת ולקלקל, ופתחנו פתח להודיע עניין היצר למי שלא ידע תחילת דרכיו. והחכם יבין, וימהר לסלקהו מתוכו, "וטהר ידים יסיף אמץ" (איוב יז, ט). 


הגאווה במעלת החוכמה משובחת 
שנאמר: "כי אם בזאת יתהלל המתהלל השכל וידע אותי" (ירמיה ט, כז). ויוסיף הודאה לבורא ברוך הוא, וגם דעה והשכל ומידות טובות בתפילה לומר: מודה אני לפניך, שנתת חלקי מיושבי בית-המדרש, ולא מיושבי קרנות. וכמו: אשרינו מה טוב חלקנו ומה נעים גורלנו. ועל זה נאמר: "ויגבה לבו בדרכי ה'" (דברי-הימים-ב יז, ו). כי יהיה אדם יקר-רוח וגבה-לב בענייני העולם הבא, שלא יספיק לו במה שיזדמן לו, ולא יאמר די במה שימצא ידו מהם, אלא ימעט בעיניו כל מעשהו, ותגבה נפשו למעלה תמיד, ויתרעם בנפשו כמו שמקצר מעבודת הבורא ברוך הוא. וזאת הגאווה אינה מזקת לענווה, אך מסיעתו, וגורמת לו לשמח במעלות הטובות, ולשמח בכבוד חבריו ולחוס על כבודם. 

והגאווה נגד הרשעים היא משובחת מאוד, להוכיחם ולהכלים אותם, ולא ייכנע להם, ויצווה על הטוב ויזהיר מהרע כפי יכולתו, אף-על-פי שזה דומה בעיני העולם כמשתרר וכמתגאה, אחרי שלבו לשם שמים הרי זה משובח. ולא ייכנע לרשעים, כמו מרדכי שלא נכנע להמן (אסתר ג) ובכל מקום שיש מצווה - עליו לעשות, ולא ייכנע כלל לרשעים לעזוב הטוב מפני השפלתו לפניהם. וזה צריך חוכמה מתי ישתרר נגדם בדבר מצווה, כי פעמים אינו שווה שיעמוד נגדם, שאם יעז פניו נגדם בעבור מצווה אחת, יפסיד אותם מאה מצוות. לכך צריך החכם להתבונן לפי השעה והעניין, ולפי זה יסדר מעשיו, כי יש דבר שצריך לעזוב בשבילם, ויש דבר שלא יניח בשבילם בשום עניין. וצריך בגופו ובמאודו לעמוד נגדם, ולא ייכנע להם. וכל זה בדבר מצווה, אבל בעניין משא-ומתן ייכנע לפניהם ויעשה עימהם לפנים משורת הדין בכל דבר, וזהו מצווה גדולה. 


ומי שיש בו מידת הגאווה, צריך להשתדל ולשוב ממנה 
כי היא מגונה מאוד, וההזק שלה רב ומצוי תמיד, והתועלת שיש בה - מעט, לפיכך צריך להתרחק ממנה מאוד, כי הגאווה מביאה את האדם לשבר ושפלות, כמו שנאמר: "לפני שבר גאון" (משלי טז, יח), ונאמר: "גאות אדם תשפילנו" (שם כט, כג). וכבר ידעת מה ארה לפרעה באמרו "מי ה' וגו" (שמות ה, ב); ולגלית הפלשתי, שאמר "אני חרפתי את מערכות ישראל" (שמואל-א יז, י); ולסנחריב, שאמר "מי בכל אלוהי הארצות אשר הצילו את ארצם מידי כי יציל ה' את ירושלים מידי (ישעיה לו, כ); ונבוכדנצר, באמרו "ומן הוא אלה די ישיזבינכון מן ידי" (דניאל ג, טו); והדומה להן, אשר אמרו כדבריהם, ואחריתם היה בוז וקלון. ומי שהוא במידה זו, אינו ניצול מחטא ועוון, כמו שאמר החכם: "זד יהיר לץ שמו, עושה בעברת זדון" (משלי כא, כד). 

וכיון שהגיע דברינו עד הנה לדבר על הגאווה, שמע דברי חכמים. 
חכם אחד אמר: 
מי הוא אשר לא תיפרד ממנו הדאגה? זה המבקש לעלות מעלה שהיא למעלה ממנה. 
ואמרו: 
מי שמחזיק עצמו בחזקת בר דעת, מחזיקין אותו בני-אדם לשוטה. 
ואמרו: 
סמוך לגאווה - מעללים רעים. ומי שיש בו מעללים רעים, תהיה עליו שנאת הבריות, והנפשות נוטות מעליו. 
ואמר חכם אחד: 
כאשר נעימות הצורה אור הגוף, כך נעימות המידות אור הנפש. 
ואמר עוד: 
אין החשיבות בנפש שיהיה המלך מתגאה, כל-שכן בני-אדם אחרים זה אל זה. 

ואמר, 
שהיה מלך אחד יושב על כסא מלכותו, ולפניו היו כסאות זו למעלה מזו. 
ואמר להם המלך: איך ישבתם זה למעלה מזה בלא רשותי? 
והשיב העליון: גודל יחוס משפחתי הושיבני ממעל לרעי. 
ואמר השני: עליתי על אשר תחתי מפני רוב חכמתי. 
וענה השלישי: שפלות נפשי ודכאות לבי הושיבני תחתיהם. 
והעלהו המלך וגידלו. 

ועל זה נאמר: "כי טוב אמר לך עלה הנה מהשפילך לפני נדיב" (משלי כה, ז). בעת שרואה אדם שמידת הגאווה מתגברת עליו, צריך לחשב דברים המבהילים את לבו, שבא מטפה סרוחה, וישוב לעפר ורמה, ויתן דין וחשבון לפני מלך מלכי המלכים הקדוש-ברוך-הוא, ויחשוב כמה גאים שנתגאו ועברו מן העולם, נשתכחו והיו כלא היו מעולם, ומה הועילה להם גאוותם. 


גדר להתרחק מן הגאווה ומשאר מידות רעות: 
הרוצה לעקור הגאות מלבו מכל וכל, לא יוכל לעשות זה במחשבה לבד, אלא בתחילה צריך להתרחק מן הגבהות עד קצה האחרון. 
כיצד? אדם שהיה רגיל ללבוש בגדים חשובים ומתוקנים כמלבושי גסי הרוח, ורוצה לשוב מזה - אם ילבש בגדים טובים ויתקן אותם במידה בינונית, בזה לא יעקב מלבו הגאות; או אם היה מנהגו להתכבד ולהשתדל בדבריו או בשאר מעשיו - אין תקנה לתקן עד שינהיג עצמו בביזיון הרבה, וישב למטה מן הכל, וילבש בלויי הסחבות המבזים את לובשיהם, וכיוצא בדברים אלו, עד שיעקר גבה-הלב ממנו. וכן מי שהוא בעל חמה וכעס הרבה, תחילה ינהג עצמו שאם הכו אותו או קללו אותו לא ירגיש כלל, וילך בדרך זו זמן רב עד שיעקור שורש הגאווה ממנו, ואז יחזר וילך בדרך האמצעי, וילך בה כל ימיו. ועל דרך זה יעשה בכל המידות הרעות: מתחילה יתרחק ממנה עד שלא יוכל להתרחק יותר, וינהג בזה זמן רב, ואז יחזור ויתפוס הדרך הבינוני. ועניין זה הוא רפואה שלמה לכל מידות רעות. 

ומי שדעתו נמשכת לעבוד הבורא ברוך הוא בכל חלק וחלק במשה המובחרת, ישים זה הדרך לפניו ולפני חברו. ועל זה נאמר: "ושם דרך, אראנו בישע אלוהים" (תהילים נ, כג). 


~ שער השני - שער הענווה

הענווה היא מידה טובה, והיא הפוך הגאווה ומי שיש בו המידה הזאת, כבר השיב נפשו מכמה מיני רעות. ומי שהגיע אל מעלה זאת הנכבדת, עושה מצווה, ומקבל שכר לפי גודל ענוותנותו. כי הענווה - שורש העבודה, ומעשה קטן של הענווה מתקבל לפני השם ברוך הוא אלף ידות יותר ממעשה גדול של הגאווה. וכן אמרו רבותינו: אחד המרבה ואחד הממעיט, ובלבד שיכון לבו לשמים (מנחות קי, א). 

אבל מעשה של הגאווה אינו מתקבל לפני השם ברוך הוא, כי היא תועבת נפשו, שנאמר: "תועבת ה' כל גבה לב" (משלי טז, ה). ובעבור זה צועק ואינו נענה, שנאמר: "גם כי תרבו תפלה, אינני שמע" (ישעיה א, טו); ועושים מצוות וטורפים אותם בפניו, שנאמר: "מי בקש זאת מידכם רמס חצרי" (ישעיה א, יב), ונאמר: "עלותיכם ספו על זבחיכם, ואכלו בשר" (ירמיה ז, כא). אבל במידת הענווה והשפלות מגיע לכל טוב, כי "לענוים יתן חן" (משלי ג, לד); וכיון שיש לו חן בעיני הקדוש-ברוך-הוא, צועק ונענה מיד, שנאמר: "טרם יקראו ואני אענה" (ישעיה סה, כד); ועושה מצוות ומקבלים אותם בנחת ובשמחה, שנאמר: "כי כבר רצה האלוהים את מעשיך" (קהלת ט, ז); ולא עוד, אלא שמתאווה להם, שנאמר: "וערבה לה' מנחת יהודה וירושלים" (מלאכי ג, ד). 
לומה היא הענווה? היא הכנעה ושפלות הנפש, וחושב עצמו כאין. והאדם חייב בה בכל עת ובכל זמן להיות נבזה בעיניו ושפל-רוח ורך-לבב ורוח נשברה. 

שורש הענווה - שיחשוב בעצמו בעוד שהוא שלו ושקט, בריא ועשיר, אשר הבורא ברוך הוא היטיב עמו טובה, ושהוא אינו ראוי לה, ושיחשוב גדולת האל ורוממות תפארתו, ויחשוב: מה אני? הלוא אני בריה שפלה מאוד, ואני בעולם השפל והכלה. ויחשוב: כל מעשים טובים שאוכל לעשות אינם כי אם טיפה מן הים נגד מה שאני חייב לעשות. ויעשה כל מעשיו לכבוד שמים. ולא להחניף לשום אדם, ולא לשום הנאה, אך יעשה הכל לשמו הגדול - זה שורש הענווה. אבל הנכנע לפני הבורא ברוך הוא כשיחלה גופו או אחד מאיבריו, או בעת שמתים בניו ואוהביו, או בעת ירידתו מעשרו וגדולתו, או כשיזקין - באמת לעולם הענווה והשפלות מקובל לפני השם ברוך הוא, אך לא הגיע בזה לעיקר הענווה. וחייב להתנהג בענווה במשא ובמתן עם בני-אדם בענייני הממון לפנים משורת הדין עם כל אדם, וכל הנהגתו עם העולם הכל יהא בשפלות ובנחת. 

ועיקר הענווה - שייכנע לאותם שהן תחתיו, כגון לעבדיו ולבני-ביתו ולאותם עניים שהם מתפרנסים ונהנים ממנו, והוא אינו צריך להם ואינו ירא מהם. הנכנע לאלמנות ולגרים וסובל טורחם ומשאם, והשומע חרפתו ואינו משיב מחמת גודל ענוותנותו, זו היא ענווה ישרה מאוד. 

יש עוד ענווה טובה מאוד, כגון מי שנכנע לפני רבו ולפני חכמים ולפני צדיקים ההולכים בדרכי ישרים, וחושב בלבו: אלו הם עבדי השם ברוך הוא, משרתיו ואוהביו; ובעבור זה ישפיל עצמו לפניהם ומכבדם. גם זה ענווה טובה, שיחשוב: אכנע לפני חכמים כדי שיקרבוני וילמדוני ויוכיחוני ויוליכוני בדרכי השם ברוך הוא. 

ויש עוד ענווה טובה מאוד, שייכנע לפני תלמידיו ויפרש להם כל סתום, לגדול לפי גודלו ולקטן לפי קטנו, ויפרש ויחזור ויפרש בסבר פנים יפות, עד שיבינו, ולא יאמר: איך אשיב עליו עד שיבין, הלוא לבו קשה כאבן, ויסדר העניין בנחת כמה פעמים. וכבר ידעת שכרו של רבי פרידא, שחזר לתלמיד אחד ארבע מאות פעמים (עירובין נד, ב). 

ויש עוד ענווה גדולה - ללמד לפני הקטנים ולדרוש מהם מה שנעלם ממנו, ולא יאמר: איך אלמד לפני זה ואיך אדרש ממנו, הלוא הוא קטן ממני. ועל זה נאמר: "מכל מלמדי השכלתי" (תהילים קיט, צט). ועוד אמרו רבותינו: מאוד מאוד הוי שפל-רוח בפני כל אדם (אבות פ"ד מ"ד) - לא בפני הגדולים לבד צריך להיות שפל-רוח, אלא אף לפני הקטנים. וההולך בדרך זה, יזכה את הרבים, כי הוא נושא חן בעיני כל רואיו, וכל מעשיו וסדרי ענייניו מקובל להם, ותמיד הם משבחים אותו, ומתוך כך הם חומדים לעשות כמוהו, וכל אדם יברך את בנו שיהיה כמו פלוני, ובזה הוא מקדש השם ברוך הוא. אבל המתגאה הוא מחלל השם ברוך הוא ומחטיא את הרבים, והוא דומה לנבלה, שהיא מושלכת בשוק, וכל עובר ושב מניח ידו על חוטמו עד שיעבר, כך המתגאה הוא מגנה את התורה ולומדיה ומרחיק בני-אדם מן התורה, כי אומרים: מה תועלת יש בתורה, אחרי אשר לומדיה רעים?! ומתוך כך פורשים הן מן התורה. 


הענווה ניכרת באדם בששה דברים: 
הראשון - בחוזק כעסו של אדם. כגון שבזהו אדם מאוד בדברים או במעשה, ויש לו להנקם ממנו, ומושל ברוחו ומוחל לו בעבור הבורא ברוך הוא, זה סימן ענווה. ולפעמים אסור למחול, כגון תלמיד-חכם שבזהו ברבים, עד שיפיסהו. 

השני - כשיבוא הפסד גדול, או שימותו בניו וקרוביו, ומצדיק דין הבורא ברוח הוא עליו ומקבל מאהבה, כמו שנאמר: "וידם אהרן" (ויקרא י, ג), וזה יורה מאוד על הענווה. 

השלישי - אם ישמע שהעולם משבחים אותו על חכמתו ועל מעשיו הטובים, לא ישמח בלבו על זה, אלא יחשוב שמעשיו הטובים הם מועטים נגד מה שהוא חייב לעשות, ואינם אלא כטיפה מהים. וכל-שכן אם יאמרו עליו מעשים טובים שלא עשה, שלא ישמח, אלא יצטער בלבו על שיצא לו שם בדבר שאין בו. ואם אחד ספר עליו מעשים רעים - אם אמת הדבר, לא יחפש לעוות האמת לנקות עצמו, כמו שאמר יהודה "צדקה ממני" (בראשית לח, כו), ואל ישתדל להכחיש אותו האיש שספר עליו, ואל ישנאהו על שגלה הדבר, אך ייכנע לבורא ברוך הוא אשר גלה מעט מהרבה לייסרו ולהוכיחו כדי שישוב אליו. ואם מה שספר עליו הוא שקר, אל יכלים המספר ולא יכעס עליו. 

כי כבר היה אחד מן החכמים שסיפרו עליו רע, וכשנודע הדבר לחסיד, שלח לאותו שסיפר עליו דורון, וכתב לו: אתה שלחת לי דורון מזכויותיך, ואני גמלתי לך בדורון זה ששלחתי לך. 

כי ליום הדין מראים מצוות להרבה בני-אדם שלא עשו אותן מצוות, ויאמרו: הלוא לא עשינו זה! וישיבו להם: אותם שספרו עליכם רע הם עשו אלו מצוות, ונוטלים אותם מהם ונותנים לכם. וכן לרשעים מראים עבירות שלא עשו, וכשיאמרו: הלוא לא עשינו! ישיבו להם: אלו העבירות עשו אותם שספרתם עליהם לשון הרע, ונטלו מהם ונתווספו עליכם. 

וזהו שנאמר: "והשב לשכנינו שבעתים אל חיקם חרפתם אשר חרפוך ה'" (תהילים עט, יב); כי כל המחרף הצדיק, כאלו מחרף השם ברוך הוא, כי אויבי ישראל הם נקראים אויבי השם בכמה מקומות. ועל זה הוזהרנו בתורה: "זכור את אשר עשה ה' אלוהיך למרים" (דברים כד, ט). לפיכך מי שסובל בזיונו ושותק, נכר שהוא ענו. וכן מצינו בהלל הנשיא, באחד שבזהו, שאמר לו "אל ירבה כמותך בישראל!" ולא הקפיד (שבת לא, ב). 
ויש במדרש: אין עניו אלא השומע חרפתו ואינו משיב, דכתיב: "ותדבר מרים ואהרן במשה" (במדבר יב, א), וכתיב: "והאיש משה עניו מאוד" (שם שם, ג), ועליהם נאמר (שופטים ה, לא): "ואהביו כצאת השמש בגבורתו" (שבת פח, ב). 

הרביעי - אם הבורא ברוך הוא מיטיב לו בעושר ובבנים ונותן לו חוכמה יתרה ותבונה וכבוד, יוסיף ענווה ושפלות לפני הבורא ברוך הוא, ויכבד בני-אדם וייטיב להם יותר מבתחילה. כמו באברהם, בשעה שאמר לו הקדוש-ברוך-הוא "המכסה אני מאברהם" (בראשית יח, יז), אמר "ואנכי עפר ואפר" (שם שם, כז). 

רוב חוכמה ורוב ממון הכפול בעולם הזה יהיה מחמת אחד משלושה דברים: 
האחד - לטובה מאת הקדוש-ברוך-הוא. 
השני - לניסיון. 
והשלישי - לנקמה. 

סימן הטובה - אם העשיר הזה לא יעשה היזק לשום אדם בממונו, או החכם לא יתחכם להרע לשום אדם בחוכמתו, אך זה בחוכמתו וזה בעושרו מוסיפים עבודת הקדוש-ברוך-הוא לפי עניינם, אז באמת החוכמה או העושר לטובה הם מאת הקדוש-ברוך-הוא. 

וסימן הניסיון הוא, שהיה בעל הממון טרוד על שמירת ממונו, וירא שמא יפסיד ממונו, ואינו נהנה לפי הממון לשלוט בו ולאכול ממנו, וגם אינו מרע לאדם בעושרו, וגם לא יתגאה, אך טורח תמיד לקבץ הון, ודואג בשמירתו, וגם אינו עושה נדבה ואינם מרחם על העניים, לא מאכיל ולא מלבייש; וכן החכם, אם משים רוב חכמתו על עולם הזה לתקן צרכיו, ואינו מתחכם לא לרעה ולא לטובה - אלו ודאי לניסיון הם. 

וסימן הנקמה - שיהיה בעל הממון מזיק לאחרים בממונו, ומתגאה בו, ואינו עושה בו צדקה, וטרוד בו להתענג, כמו שאמר הכתוב: "ששון ושמחה, הרג בקר ושחט צאן" (ישעיה כב, יג), ואומר: "והיה כנור ונבל תף וחליל ויין משתיהם" (שם ה, יב), ולא ישלם ממנו חוק הקדוש-ברוך-הא - על זה נאמר: "עושר שמור לבעליו לרעתו" (קהלת ה, יב). וכן אם החכם יערים לעשות רעות ולא יעשה טוב, כמו שנאמר: "חכמים המה להרע, ולהיטיב לא ידעו" (ירמיה ד, כב), אז חכמתו לו למכשול. לכן המשכיל יעשה בממונו ובחכמתו הטוב לפי רוב ממונו וחכמתו, ויוסיף הכנעה ושפלות, ולא יגבה לבו, ולעולם ידאג שמא העושר הזה הוא שכרו, והוא מאותם שנאמר עליהם: "ומשלם לשנאיו אל פניו להאבידו" (דברים ז, י). וגם ידאג החכם, שמא הוא מאותם שנאמר עליהם: "חכמים המה להרע, ולהיטיב לא ידעו" (ירמיה ד, כב). וכל אדם חייב להתחכם ולהתבונן להגיע בחכמתו למעשים טובים, עד שאין כח בחכמתו להשיג יותר. 

החמישי - כשמוכיח את עצמו במה שעשה רעה לאדם במעשים או בדברים, ואינו צריך לאותו אדם לשום דבר, ואינו מקווה לקבל טובה ממנו, וילך מעצמו בלתי הפצרת אחרים ומבקש ממנו מחילה, ומכניע עצמו מלפניו, ומתקן את שעות, ומדבר לו תחנונים - גם זה סימן לענווה. 

השישי - שינהג בענווה בדברים רכים, כמו שנאמר: "מענה רך ישיב חמה" (משלי טו, א); ובקול נמוך, כי זה מדבר השפלות, כמו שנאמר: "ושפלת מארץ תדברי, ומעפר תשח אמרתך" (ישעיה כט, ד); ולא יתעסק בנוי המלבושים ותכשיטים, כמו שנאמר: "ושח עינים יושע" (איוב כב, כט); ולא יתעסק בתענוגים, כעניין שנאמר: "צדיק אכל לשבע נפשו" (משלי יג, כה) - כל אלו הם סימני הענווה. 


הענווה הוא סולם לעלות לדרכי הקדוש-ברוך-הוא 
שנאמר: "ידרך ענוים במשפט, וילמד ענוים דרכו" (תהילים כה, ט). וממנו יגיע להשיג יראת השם ברוך הוא, שנאמר: "עקב ענווה יראת ה'" (משלי כב, ד). השכינה שורה על הענווים, שנאמר: "אשכון ואת דכא ושפל רוח" (ישעיה נז, טו). הקדוש-ברוך-הוא הטה שכינתו על הר סיני וירד למטה, והניח כל ההרים הגבוהים. וכתיב: "הקיצו ורננו שכני עפר, כי טל אורת טלך" (שם כו, יט) - מי שנעשה שכן לעפר בחייו בעולם הזה, יחיה לעולם הבא. וכתיב: "כי רם ה' ושפל יראה" (תהילים קלח, ו). ומי שמשים לבו כבשר, תפילתו נשמעת (סוטה ה, א), דכתיב: יבוא כל בשר להשתחות לפני, אמר ה'" (ישעיה סו, כג), וכתיב: "שמע תפילה עדיך כל בשר יבאו" (תהילים סה, ג). 

אמר רבי יהושע בן לוי: כמה גדולים נמוכי רוח לפני הקדוש-ברוך-הוא, שבזמן שבית-המקדש קיים אדם מקריב עולה - שכר עולה בידו; מנחה - שכר מנחה בידו; אבל מי שדעתו שפלה, מעלה עליו הכתוב כאלו הקריב כל הקורבנות כולם, שנאמר: "זבחי אלוהים רוח נשברה" (תהילים נא, יט). ולא עוד, אלא שאין תפילתו נמאסת, שנאמר (שם): "לב נשבר ונדכה אלוהים לא תבזה" (סוטה ה, ב). הרבה ענפים טובים צומחים משורש הענווה: 


העניו הוא סבלן, ומהסבלנות יבוא שלום 
ובענווה ישקיט כעס של אדם הכועס עליו, כמו שנאמר: "מענה רך ישיב חמה" (משלי טו, א). והשלום הוא מידה טובה מאוד. העניו יש לו חן, שנאמר: "ולענוים יתן חן" (שם ג, לד). העניו תפילתו מקובלת לפני הקדוש-ברוך-הוא, כי הוא מעביר על מידותיו. ובגלל זה נתקבלה תפילתו של רבי עקיבא כשאמר "אבינו מלכנו" (תענית כה, ב). 

העניו זוכה להתחכם, כי ייכנע לפני חכמים ומתאבק בעפר רגליהם, ונאמר: "הולך את חכמים יחכם" (משלי יג, כ). העניו מרחמים עליו מן השמים, שנאמר: "ומודה ועזב ירוחם" (שם כח, יג). העניו בורח מן הגדולה ומן הכבוד, ובזה תלוי הצניעות, שנאמר: "והצנע לכת עם אלוהיך" (מיכה ו, ח). העניו שמח בחלקו שחלק לו הקדוש-ברוך-הוא, הן רב הן מעט, שנאמר: "טוב מעט לצדיק" (תהילים לז,טז), ובזה תשקוט לבו מטרדת העולם הזה, ומתוך כך לבו פנוי לתור בחוכמה ובעבודת הקדוש-ברוך-הוא. 

העניו ידין כל אדם לכף זכות. 
משל: 
כי שאלו אחד מן החסידים: במה היית זוכה להיות אדון לבני דורך? 
השיב: מפני שכל אדם שראיתי, החזקתי יותר טוב ממני. 
אם היה חכם יותר ממני - אמרתי: גם הוא ירא אלוהים יותר ממני, מפני רוב חכמתו; 
ואם היה קטן בחוכמה ממני -אמרתי: הוא שוגג ואני מזיד; 
ואם הייתי זקן ממנו - אמרתי: עונותיו מועטים מעונותיי; 
ואם היה כמוני בחוכמה ובימים - אמרתי: לבו טוב לאלוהים יותר מלבי, לפי שאני יודע העבירות שעשיתי ואיני יודע העבירות שעשה הוא; 
ואם היה עשיר ממני - אמרתי, שהוא עושה צדקות יותר ממני. 
ומאלו הטעמים הייתי מכבד בני-אדם והייתי נכנע לפניהם. 

מומי העניו נשכחים, מחמת שהעולם רוצים בכבודו, וגם עוזריו רבים. 
משל: 
אמרו עליו על אחד מן המלכים, שהיו שוכבים בלילה אנשים הרבה, וקם הוא בעצמו ותקן הנר שלא יכבה. 
אמרו לו: למה לא צוותנו? 
אמר להם: מלך קמתי ומלך שבתי. 

ואמרו: כל מעלה מתקנאים בו, חוץ מן הענווה. 
ואמרו: מי שהוא נבזה בעיני עצמו, גדול בעיני אחרים. 

אך מה שצריך להרחיק במידה זאת - שלא יהא עניו ונכנע לפני הרשעים. ועל זה אמר הכתוב: "מעין נרפש ומקור משחת צדיק מט לפני רשע" (משלי כה, כו). ואם יש יכולת בידו, יקום מן הרשעים לכבוד השם, ויחזק תוכחתו נגדם, ויעמוד עליהם כארי נוהם להציל הנגזל מיד הגוזל, ויורה בני-אדם עבודת הקדוש-ברוך-הוא, ויוכיחם בכל כוחו כפי חכמתו, בתחילה - בנחת, ואם לא יועיל - יכלימם, ויצווה על הטוב ויזהיר מן הרע בפיו ובלשונו כפי חכמתו, וימהר לקחת דיני אלוהים ממי שחייב בהם, ולא ייכנע ולא יושפל בזה. 


יש ענווה שהיא רעה כמו הגאווה כעניין שעשו נביאי שקר, שהיו לובשים בגדים כמו נביאי האמת. שיקובלו כזביהם ושקריהם, כמו שנאמר: "ולא ילבשו אדרת שער למען כחש" (זכריה יג, ד). לכך אותם ההולכים בענווה בעניין המלבושים, ומדברים בנחת, ומנהיגים עצמם בחזקת חסידים וצדיקים, למען יאמינו להם ויסמכו על דבריהם, ויחניפו למי שאין להחניף, ועושים רמאות בסתר, ואין חוששים לקיים המצוות רק ברבים, ולא כשהם ביחיד, וגונבים דעת הבריות - אלו הם מחללים השם ברוך הוא יותר מכל האדם, וגורמים שאין העולם מאמינים לטובים, והם נחשדים מבני-אדם, שיאמרו: שמא אלו הם כאלו. והמכיר בהם, חייב לפרסם ולהודיע לכל, כאשר אמרו רבותינו: מפרסמים את החנפים (יומא פו, ב). לכן הקיצה ואל תתעלם לרפות הגבהות והרמאות ממך, ואל תמנע בעבור שתראה הרבה מבני גילך עושים כן, שאינם מסירים הגבהות והרמאות, ואומרים למוכיחים: מי האיש שאין לו גאווה, ומי האיש שיכול להיזהר היות ישר במשא ומתן ושלא לרמות בני-אדם ולעשות כל מעשיו בהכשר, הלוא יש כמה בני-אדם טובים וגדולים ממני העושים כך וכך, על-כן עשה כמותם, ומה שיהיה להם בעולם הבא יהיה גם לי. המחשבים כך הוא שטות שאין דוגמתו. 

משל: כי מי שעיניו כואבים, ויש לו כחול שהוא מומחה לרפואת העין. וכבר נודע לכל אמיתת הרפואה - אין זה חוכמה לומר: לא אעשה שום רפואה, ואם אהיה עיוור - מה בכך? כמה עיוורים בעולם, ומה שיהיה להם יהיה גם לי. הלוא זה לעג ושטות לפני כל. 

לכן עיין על נפשך, והשתדל בכל כוחך, ואל תיתן עיניך במי שלמטה ממך במעלת החוכמה ובעבודת הקדוש-ברוך-הוא, כי בזה תקצר בעבודה ובחוכמה; אך תיתן עיניך ולבך במי שהוא למעלה ממך, והשתדל לרדוף אחריו ולהשיגו כפי יכולתך במעלת החוכמה ובעבודת הקדוש-ברוך-הוא. ועל זה נאמר: "ונדעה נרדפה לדעת את ה', כשחר נכון מצאו, ויבוא כגשם לנו, כמלקוש יורה ארץ" (הושע ו, ג). 


~ שער השלישי - שער הבושה

הבושה. אמרו חכמים: השכל הוא הבושה, והבושה הוא השכל כי על אדם וחוה נאמר: "ויהיו שניהם ערומים האדם ואשתו ולא יתבששו: (בראשית ב, כה), ולא היו יודעים הצניעות ולהבחין בין טוב ובין רע. ולאחר שאכלו מעץ הדעת נאמר: "ותפקחנה עיני שניהם" (שם ג, ז). וכן כל בעלי חיים זולתי האדם אין להם בושה, הואיל ואין להם חוכמה. וכל חכם-לב יודע מעלת השכל והחוכמה, כי בה יגיע אל אמיתת הדברים, וגם בה יגיע אל יחוד בוראו ברוך הוא לעבודתו, ובה יכול להדמות למלאכים. וכיון שמעלת החוכמה גדולה כל-כך, צריכה שתהא חברתה הדומה לה, שהיא מידת הושה, קרובה לה. וראיה - שלא ראית בישן חסר-דעת, ולא דעתן בלי בושה. ועל- כן ראוי לכל אדם להשתדל ולהתנהג במידה החשובה הזאת, להתחכם לה עד שתהא קבועה בנפשו, ויגביר אותה על כל טבעיו, ותהיה בעיניו חשובה משאר מידותיו, כי בה יגיע אל רב המעלות, וימנע מעבירות ומכל מידות מגונות. 

מידת הבושה היא גדר ומחיצת הברזל לפני כל עבירות כי אדם עובר כמה עבירות בסתר, מה שיתבייש לפני בני-אדם. וכן אמרו חכמים: בשעת פטירת בן-זכאי, אמרו לו תלמידיו: רבנו, ברכנו. אמר להם: יהי רצון, שתהא מורא שמים עליכם כמורא בשר-ודם. אמרו לו: עד כאן ותו לא?! אמר: הלוואי! תדע, שהרי אדם עובר עבירה בסתר, ואומר: לא יראני האדם (ברכות כח, ב). וכל זה - מפני שירא שיבוא לידי בושה. וישוב מן העבירות מחמת שיתבייש מבני-אדם, כי מתוך שלא לשמה בא לשמה (פסחים נ, ב). 

אבל המעלה העליונה ממידת הבושה הוא שיתבייש לפני הקדוש-ברוך-הוא, כעניין שנאמר: "אלוהי בשתי ונכלמתי להרים אלוהי פני אליך" (עזרא ט, ו). ואם תחשוב: איך אתבייש ממי שאיני רואהו בעיני? באמת אתה צריך לדעת, אף-על-פי שהקדוש-ברוך-הוא נעלם מעיני כל חי, הוא נמצא בלבבות ונגלה במחשבות. וישיג המדרגות של הבושה בהתבודדו לחשוב בגדולת השם ברוך הוא, ובזכרו תמיד הקדוש-ברוך-הוא שרואה מעשיו ובוחן כליותיו וצופה מחשבותיו. 

משל: אחד מן החכמים אמר: אם נזהרת כל ימיך שלא חטאת, אל תחזיק טובה לעצמך, כי תחילת עזיבת העבירות - מחמת שמתבייש מבני-אדם. 

לכן צריך האדם להיזהר מאוד בזה להעלות על לבו בעוזבו העבירות, שלא יעזבם מפני הבושה של בני-אדם, כי היצר ממשיך לבו לעניין זה: אם תעשה כך, יכלימוך בני-אדם. לכן צריך האדם לעשות ראשון לכל ראשונים, שידע את יוצרו ויכיר כוחו, ויתן את לבו למי יעבד ומי הוא ירא, למצוות מי יעשה ומי הזהירו, כמו שאמר דוד לשלמה בנו: "דע את אלוהי אביך ועבדהו" (דברי-הימים-א כח, ט), ובזה העניין יגיע שיתבייש לפני הקדוש-ברוך-הוא בלבד. 

דבר ידוע וברור, אשר כל העולם עושים עניינים רבים בסתר, וכן מדברים בדברים רבים בסתר וחושבים מחשבות רבות, ואין חוששין כלל רק שלא יודעו העניינים. ואם היו כל מעשיהם שעשו מנעוריהם וכל הדברים שדברו וכל המחשבות שחשבו גלויים וידועים לכל אדם, היו מתביישים בושה גדולה מאוד. כל-שכן וכל-שכן שצריך להתבייש לפני הקדוש-ברוך-הוא, המשקיף אל הלבבות ורואה המחשבות ויודע כל המעשים, הדברים והמחשבות, שעשה האדם כל ימיו, ואין לפניו שכחה, שצריך להתבייש לפניו ולהיכלם. 


ארבע מדרגות בבושה: 

האחד - המתבייש לעשות עבירות בגלוי ועושה עבירות בסתר, הרי זה גונב דעת עליון, שמתבייש לפני העולם ולא לפני השם ברוך הוא, ורעתו רבה מאוד. 

השני - שמתבייש לפני העולם, וגם בסתר ימנע מן העבירות, כי ירא שמא יודע לבני-אדם, ויתבייש לפני השם ברוך הוא. על זה אמרו: "מתוך שלא לשמה בא לשמה" (פסחים נ, ב). 

השלישי - אם יחשוב: איך אעשה בסתר הרעה הזאת, אשר אתבייש לפני העבד יותר מלפני האדון ואגנוב הדעת העליונה?! ומתוך כך ימנע מן העבירה, מעלה טובה היא זאת. 

הרביעי - אם יתבייש האדם בגלוי ובסתר לפני השם ברוך הוא לבד, אין מעלה למעלה ממעלה הזאת. 

אמרו חכמים: כל העושה דבר עבירה ומתבייש בו, מוחלין לו כל עונותיו (ברכות יב, ב). ועוד אמרו: בושת פנים לגן-עדן (אבות פ"ה מ"כ). ואמרו חכמים: הבושה והאמונה מחוברות זו למעלה מזו, כי הבישן מחזיק באמונה עם כל אדם, ומי שאינו נאמן אין לו בשת. אמר החכם: כשאינך מתבייש, תעשה כל רצונך. 

ירגיל אדם עצמו שלא יעשה דבר שחברו מתבייש לומר לו, כגון אדם שיש לו סתר, ונכנס אצלו חברו, ומתבייש לומר לו לצאת. או אם יתאכסן בבית חברו, והוא מצטער, ומתבייש לומר לו לצאת. או שיקרא כתבים של חברו, וחברו מתבייש לומר לו שלא יקרא, וכל כיוצא בזה. ידקדק מאוד בדבר, שלא יכביד עצמו בשום דבר, ושלא ישאל שום דבר ממנו במתנה אם להשאיל כליו אם מעותיו במקום שיודע שאינו עושה ברצון ומתבייש להשיב פניו ריקם. ומי שיש לו מידת הבושה, קשה לו שחברו מתבייש ממנו. ועל זה אמר החכם: אל תאהב אדם, אלא מי שמראה עצמו שאינו יכול לעמוד בלתי עזרתך, ואף-על-פי שאתה צריך לעזרתו יותר ממה שצריח לעזרתך; ואם תחטא לו, הוא ימחל לך, ויראה עצמו כאלו הוא החוטא; וישאל ממך דברים שאינו צריך כדי שלא תתבייש לשאול ממנו. והרוצה להרגיל עצמו בבושה, ישב תמיד לפני מי שמתבייש ממנו. ואל יחלל הדר פניו לשאול מבני-אדם, כי כיון שתחלל הדר פניך אי אתה מוצא מי שמחדשהו לך. 

יש מבייש את חברו ולא בשביל שהוא שונא לו, אלא בשביל לסלק בושתו. כגון שהוא עושה דבר בושת, והוא אומר: מה עשיתי? והלוא פלוני ופלוני עשו כמוני! ובזה הוא מקל בושתו ממנו. 

ויש בזה רעות גדולות: 

האחד - שהוא מבייש אחרים בשביל הנאתו. 

והשני - שהוא מתקשה בזה לשוב, כי יחשוב: מה עשיתי? הלוא פלוני ופלוני עשו כך! 

והשלישי - שהוא מחטיא את הרבים, כי מתוך כך יהיה אותו החטא קל בעיניו, כיון שהסיר הבושה מאותו חטא. ואם הוא אומר שקר על אחרים כדי להקל בושתו, אז עונשו גדול מאוד, שהוא נותן דפי בכשרים, ועוד הרבה רעות תלויות בזה. 

יש מתבייש אם ימנע מן העבירות, כגון שנהגו אנשי עירו בעבירות ידועות, כגון להסתכל בנשים וכיוצא בזה משאר עבירות, ומביישים את הנמנע מזה, ומתלוצצים ממי שאינו הולך בדרכיהם. בזה צריך להתחזק לסבול הבושת, וצריך למנע מן העבירות אף אם יבישוהו בעבור מניעתו. וכן יש מתבייש אם מקים מצוות שלא נהגו העולם לקיימם. והמקיים מצוות שלא נהגו העולם עם כל זה צריך לסבול ולקיים המצוות ההם, ואין להניח שום מצווה בעבור הבושה, כי צריך להתבייש לפני הבורא יתברך שצווה על המצוות. כי זה דבר ברור שעבד המלך לא יעזוב מצוות המלך גם אם יסבול בושת גדול מן העולם המשחקים עליו בעשותו מה שציווהו אדוניו. ומי שאינו סובל הבושה במקום המצווה, ומתבייש לעשות המצווה, ועוזב דרך הטוב בעבור הבושה - זו הבושה רעה מאוד. וכן אם יתבייש להודות על האמת - גם זה חולי רע מאוד. וכן אם יתבייש להוכיח בני-אדם ולצוות להם על הטוב. וכן אם ישב לפני רבו ומתבייש לשאול מה שאינו יודע, הן קטן הן גדול, זה מגונה מאוד. ועל זה אמר הכתוב: "אם נבלת בהתנשא, ואם זמות יד לפה" (משלי ל, לב). ואמרו החכמים: לא הבישן למד (אבות פ"ב מ"ה). אלא הדרך הישר הוא, שלא יתבייש לשאול מה שאינו יודע, הן קטן הן גדול. הלוא תראה דוד מלך ישראל, שאמר: "ואדברה בעדתיך נגד מלכים ולא אבוש" (תהילים קיט, מו). 

חסיד נקרא על שם הבושת, כי חסיד לשון לבן הוא, כי תרגומא של חסידא הוא חורתא (ויקרא יא, יט), וכן "ולא עתה פניו יחורו" (ישעיה כט, כב). תרגום של חרפה הוא חסודא. וכל זה למה? כי החסיד צריך לסבול בושת כדי לקיים את התורה, וצריך להעביר מעל פניו הבושת במקום מצווה, ואז נקרא חסיד, ובזה יגיע לנבואה, כדכתיב: "אז דברת בחזון לחסידיך" (תהילים פט, כ), ויגיע בבושתו לידי יראת-שמים, כדכתיב: "ובעבור תהיה יראתו על פניכם לבלתי תחטאו" (שמות כ, יז) - איזהו יראה שהיא נכרת על הפנים? הוי אומר: זו הבושה (נדרים כ, א). 


ויזהר מאוד שלא לבייש שום אדם 
כי אמרו חכמים: המלבין את פני חברו ברבים אין לו חלק לעולם הבא (בבא מציעא נט, א). אבק הרציחה היא הלבנת-פנים, כי אזל סומקא ואתי חורא (שם נח, ב), ודומה לרציחה. וכן אמרו חכמים עוד: צער ההלבנה מר ממות, על-כן יפיל אדם את עצמו לתוך כבשן האש ואל ילבין פני חברו ברבים. ולמדו מתמר, אף-על-פי שהוציאוה להישרף לא רצתה להלבין פני יהודה (ברכות מג,ב). ואפילו במקום תוכחה אמרה תורה: "ולא תשא עליו חטא" (ויקרא יט, יז). כיצד? תוכיח מתחילה בסתר ובנחת, אבל אם תוכיחהו מתחילה ברבים ותבישנו, אז תקבל עליו חטא (ערכין טז, ב), מכל-שכן המבייש חברו שלא במקום תוכחה. וחורבן ירושלים נתגלגל על-ידי בושת דבר-קמצא (גטין נח, ב). לכן צריך האדם ליזהר מאוד, שלא יעשה דבר אשר יגיע מזה לשום אדם בעולם בשת. 

גם בדברי-תורה, אם ישא ויתן עם חברו, ושמע שחברו טעה, לא יאמר לו "טעית" או "אינך מבין" או כיוצא בה, שלא יתבייש, אך יעשה עצמו כאלו לא הבין שטעה. וכן לא יכנה שם לחברו, שלא יתבייש, אלא אם יחפוץ לדבר על מי שיש לו כנוי, גם שלא בפניו, יאמר "פלוני ממקום פלוני" או "בנו של פלוני", או יאמר סימנים עד שיהא ניכר זולת הכינוי. ולא יאמר אדם ברבים או ביחידי "פלוני רצה לתן לי בתו ואני לא רציתי אותה", כי בזה הוא נותן כבוד לעצמו ובושת לחברו. וכן ידקדק בכל עניין שלא יגיע בושת לחברם מתוך דבריו. 

לעולם יהיה אדם מן הנעלבין ואינן עולבין ומן השומעין את חרפתם ואינם משיבים, ועליהם נאמר (שופטים ה, לא): "ואהביו כצאת השמש בגבורתו" (שבת פח, ב) - מידה כנגד מידה: יען אשר שמע חרפתו ונהפכו פניו לירקון, יבהיקם הקדוש-ברוך-הוא יותר מאור השמש, כעניין שנאמר "וכבוד ה' עליך זרח" (ישעיה ס, א). 


ממידת הבושה יגיע לענווה 
כי ייכנע לבני-אדם מחמת בושתו. ויגיע למידת הצניעות, כי הבישן יתבייש לעשות מעשיו בגלוי. אמרו חכמים: הבנים הכשרים הבושת נראה על פניהם, כי מי שהוא בישן הוא סימן שהוא מזרע אברהם יצחק ויעקב (יבמות עט, א). אמרו חכמים: הבושת נודעת בעת הכעס. ואמרו: טוב שנאת הבישן מאהבת הכסיל. 

צריך אדם להתבייש מכל אדם ולשום על פניו מסווה הבושה, כמו שאתה ידעת בעניין שאול בהיחבאו, כמו שנאמר: "הנה הוא נחבא אל הכלים" (שמואל-א י, כב), והאל בחרו למלכותו, כמו שנאמר: "הראיתם אשר בחר בו ה'" (שם,כד). אמרו חכמים: המידה הזאת היא ממעללי הנפש היקרה, והיא לעומת השלמת הגוף. ומי שמתבייש, תגדל מעלתו, ויותר תבחין ותתבונן.


~ שער הרביעי - שער העזות


העזות היא מידה גרועה ברוב פעולותיה והיא הפך ממידת הבושה, כי הביישן מעביר על מידותיו, וחומל וסולח ומוחל, אבל מי שהוא עז-פנים, לא יתבייש מפני איש, אך עומד בעזות עם כל אדם, ועושה כל מעשה רע ולא יתבייש, אך מתחזק ברעתו ומתקשה בעבירה, ועל זה נאמר: "חזקו פניהם מסלע" (ירמיה ה, ג), ונאמר: "והבנים קשי פנים וחזקי לב" (יחזקאל ב, ד). וכל המעלות הטובות הנאמרות על הבושה הם הפך בעזות. וכאשר מתגבר האדם במידה הזאת, נבזה הוא מאוד בעיני בני-אדם, ואפילו הוא חכם. והרבה רעות נגררות אחר העזות, שהוא מעז פנים עם בני-אדם לא מלט מן המחלקת ושנאה וקנאה. ומי שהוא מזעיף-פנים הוא מכחיש יחודו, והוא לא ישא פני גדול, ופני זקן לא יחון, וכל עבירות שבתורה הם קלות בעיניו לעבר עליהם, הכל לפי רוב העזות שבו, ועליו נאמר: עז פנים לגיהנם (אבות פ"ה מ"כ). 

העז נקרא רשע שנאמר: "העז איש רשע בפניו" (משלי כא, כט); והרשעים מגונים ומאוסים לפני השם יתברך, ושם הרשעים מגונה, כדכתיב: "ושם רשעים ירקב" (שם י, ז). על הבושת נאמר: "וילמד ענוים דרכו" (תהילים כה, ט), ועל העז הרשע נאמר: "ודרך רשעים יעות" (שם קמו, ט). מי שיש בו מידת העזות, עושה עבירות חבילות חבילות וחושב עצמו צדיק. ועל דרך זה אנו מתוודים: אין אנו עזי-פנים וקשי-עורף לומר לפניך ה' אלוהינו צדיקים אנחנו ולא חטאנו, אבל אנחנו ואבותינו חטאנו. וזו היא מידה רעה חולה, מי שהוא רשע ויאמר לא חטאתי, ועל זה הקדוש-ברוך-הוא שופט ואינו מרחם עליו, כדכתיב: "הנני נשפט אותך על אמרך לא חטאתי" (ירמיה ב, לה), וכתיב: "ומודה ועזב ירוחם" (משלי כח, יג). וזה הדרך העז הוא רחוק מאוד מדרכי התשובה. ועל הזונה נאמר: "העזה פניה ותאמר לו" (שם ז, יג). 

המידה הזאת היא רעה מאוד, כי מביאה את האדם לבייש את חברו ואת העניים, כעניין שנאמר: "תחנונים ידבר רש, ועשיר יענה עזות" (שם יח, כג). וכל-שכן אם מבייש את רבותיו ומעז פניו נגדם, ומקשה ערפו נגד מוכיחיו מרוב עזותו, אז המידה הזאת מוציאתו מן העולם, וראוי להרחיקה מנפשו. 

אך המידה הזאת משובחת מאוד בעזות התורה והעבודה, להעז פניו נגד הרשעים ולהקשות עורף כנגדם, שלא לשמוע לעצתם ושלא להודות על שקריהם ותועבותיהם ושלא להחניף להם. וצריך להעז פניו אף בקיום המצוות, אף אם ישחקו בו בני-אדם. וצריך להעז פניו נגד רבותיו לשאול מה שאינו יודע, ולא יתבייש בזה (עיין אבות פ"ג מ"ה). וצריך להעז פניו להוכיח בני-אדם לגלות להם חטאתיהם. 

וצריך האדם להחזיק על המידה הזאת להכניע במקום הגנאי ולהתגבר עליה כפי כוחו, כי קשה מאוד להימלט מן המידה הרעה הזאת, אם לא שישים חזק כוחו ועצם גבורתו לנצחו ולהעבירו מפניו במקום החטא, ולהעמידו בקרבו ועל פניו במקום אשר מקבל שכר על קשיות ערפו. 


~ שער החמישי - שער האהבה


האהבה כוללת מעשים רבים יותר מכל המידות ובעת שישים האדם אהבתו לרעה, אין מידה רעה בכל המידות כמוה; וכשישים האדם אהבתו לטובה, היא למעלה מכל המידות, כדכתיב: "ואהבת את ה' אלוהיך" (דברים ו, ה), ואין מעלה בעבודת הבורא יותר ממי שעובד מאהבה. ועתה שמע איך האהבה מקלקלת המעשים בעת שיגביר אהבתו על חכמתו, כי כמה מיני אהבתם זו משונה מזו: 

האהבה האחת - האדם אוהב את בניו, ומרוב האהבה אינו מייסרם ומדריכם לדרך טובה, ומניחם ללכת בשרירות לבם הרע, ומזה יבוא היזק גדול. 

האהבה השניה - אהבת ממון, ומרוב תשוקתו אל הממון לאיהיה משא-ומתן שלו באמונה, וחומד ועושק וגוזל כדי להרבות הון, ומרוב חמדת העושר יקפוץ ידם מן הצדקה ויהיה צר עין. 

האהבה השלישית- אהבת נשים. ואם תהיה לו אשה רעה בעלת גאווה, היא תסיר מלבו כל המצוות והיא תמשכהו אחריה. ומרוב האהבה אינו מעז פניו נגדה ושומע לעצתה, והיא תביאהו לידי מעללים רעים. וגם מרוב אהבתו בנשים יסתכל בהן תדיר, וידבר נבלות, ויבוא לידי ניאוף. 

האהבה הרביעית - היא אהבת קרוביו - אביו ואמו ואחיו ואחיותיו ושאר קרוביו - ורעיו וחבריו. ומתוך אהבתם יסיע להם במחלוקתם, ולא ידקדק אם הם פשעו בבעלי מחלקת, אך לעולם יעזר ומגן ומכסה עליהן, ואף אם פרצו פרצות רבות יגן עליהם. וגם שומע לעצתם, ואף אם העצה ההיא אינה טובה לא יסור מדבריהם. וגם ירצה להעלותם למעלות שאינן ראויות להן, כגון לעשותם מושלים ופרנסי הדור ולהיות רודים בעם, ואפילו אם הם רשעים לא יחוש בזה. והנה האהבה מעוורת עיניו ומחרשת אוזניו, ויש בזה קלקול גדול, כי הם יטעו את העולם להבליהם. 

האהבה החמישית - היא אהבת ארך ימים, ומרוב שהוא אוהב את החיות לא יעמוד בניסיון. 

האהבה השישית - היא אהבת הכבוד. והאוהב את הכבוד לא יהיו מעשיו לשם שמים, כי בכל המצוות שיעשה - או יתן צדקה או עוסק בתורה או בשאר מצוות - תהיה מחשבתו וכוונתו אחר השבח והכבוד, וחפץ שיתנו לו כבוד וגדולה. וזה הפסד גדול במעשה העבודה, אפילו מי שיש בו תורה ומעשים טובים הכבוד מוציאו מן העולם, כל-שכן מי שאין בו תורה ומעשים טובים ורודף אחר הכבוד, שכמה מעשיו מגונים. 

ועוד יש אהבה שביעית, שהיא רעה על כל האהבות, והיא אהבת תענוגים ותפנוקים, כגון אכילה ושתייה ושאר הנאות, כגון זנות וטיולים, ואין צריך להאריך בזה העניין, כי האוהב יין ומשתכר, ואוכל תמיד מעדנים, והולך לבית המשתה תדיר - הוא ישכח בוראו, כדכתיב: "ואכלת ושבעת, השמרו לכם פן יפתה לבבכם וסרתם ועבדתם וגו'" (שם יא, טו-טז); וכתיב: "וישמן ישורון ויבעט" (שם לב, טו). 

הרוצה להימלט מפח יקוש כל האהבות האלה, צריך חוכמה גדולה ואומץ רב פן ילכד בשחיתותם, כי כל האהבות האלה מקיפות את לב האדם, ואם ידחה אהבה אחת או שתים מקרבו - עדין האהבות הנשארות ירדפוהו מאור אל חשך. על-כן יש ללמדך, שתהיה זהיר וזריז להשתמש בכל האהבות האלה לדעת בהם דרכי השם ברוך הוא, כעניין שנאמר: "בכל דרכיך דעהו" (משלי ג, ו). 

אהבת בניו תהיה על דרך זה: שיחשוב להדריך בניו בדרכי המשפט, וללמדם מעשה עבודת השם ברוך הוא, ולצוות אחריו לעבוד את השם ברוך הוא, כעניין שנאמר: "אב לבנים יודיע אל אמתך" (ישעיה לח, יט), וכתיב: "והודעתם לבניך ולבני בניע" (דברים ד, ט), וכמו שנאמר באברהם: "כי ידעתיו למען אשר יצוה את בניו ואת ביתו אחריו" (בראשית יח, יט). 

ואהבת הממון תהיה על דרך זה: יאהב ממונו למען אשר לא יחמוד ממון אחרים, ולא יצטרך לגנב ולגזל, ולא יצטרך לקבל צדקה. אך משלו יפרנס אחרים, וילביש עניים ויאכילם, ויחזיק בממונו לומדי תורה יראי השם. וגם מחמת עושרם יפנה עצמו מעסקי העולם הזה, ויקבע עתים לתורה ולקיים המצוות, הואיל ויש ספק בידו. ולא יבטח ברוב חילם להתגאות, אך יקנה בממונו הכלה חיי העולם הבא, ועל זה הדרך יאהב ממונו. 

ואהבת נשים תהיה על דרך זה: שיחשוב שהיא מצילתו מן החטא ומרקחתו מן הניאוף, ובה מקים פריה ורבייה, והיא מגדלת את בניו, והיא עובדת לו כל ימיה ומכינה לו מאכליו ושאר צרכי הבית, ומתוך כך יהיה פנוי ללמד תורה ולעסק במצוות, והיא עוזרת לו לעבודת הבורא יתברך שמו. 

ואהבת אביו ואמו תהיה על דרך זה: שיחשוב שגידלוהו וטרחו בו ללמדו דרכי השם יתברך, והורוהו וחנכוהו לתורה ולמצוות, ובהם יקים מצוות הבורא יתברך, כדכתיב: "כבד את אביך ואת אמך" (שמות כ, יב). ואחיו ואחיותיו ושאר קרוביו יאהב על דרך זה: שהם עוסקים בו להביאו למעלות שהם לעבודת הבורא יתברך, והוא יעסוק בהם ללמדם ולהוכיחם, ולא ישא להם פנים, ובזה יש לו שכר רב, והיא מידה גדולה, כדכתיב: "וחרפה לא נשא על קרובו" (תהילים טו, ג). והרבה תועלת יש לו לאדם בקרוביו, כדרך שמצינו בלוט, שהצילו אברהם ונלחם עבורו, וגם בסדום נצל בזכות אברהם. ויאהב רעיו ושאר כל בני-ישראל אהבה שלמה, לקיים מה שנאמר: "ואהבת לרעך כמוך" (ויקרא יט, יח), וזהו כלל גדול בתורה: דעלך סני לחברך לא תעבד (שבת לא, א). גדולה מזו "כי בצלם אלוהים עשה את האדם" (בראשית ט, ו) (ירושלמי נדרים פ"ט ה"ו). 

ויש תועלת גדולה למי שנוהג בחיבה וברעות עם בני-אדם: 

תועלת אחת - בעולם הזה; כשמתנהג באהבה עם כל אדם, יעזרוהו הכל; אם ייפול, ירבו עוזריו וסומכיו; ואם יעמוד אדם נגדו לריב עמו, רבים ישתיקו את המדברים הרע ומכלימים אותם; ואם תבוא עליו צרה, הכל מצטערים עליו ונותנים לו יד; ואם יבוא לידי דחק ועני, רבים ירחמוהו בנתינת מתנותיהם. 

תועלת עולם הבא - מחמת שהוא נאהב לכל אז דבריו נשמעים, ויהיה יכלת בידו להוכיח בני-אדם שייטיבו מעשיהם. וגם מתוך האהבה יעמוד בשלום עם הכל, ומתוך האהבה הוא שקט ושלו ופנוי ללמד ולעשות מעשים טובים. וגם מתוך האהבה יעזרוהו ויעשו מלאכתו ויגנו בעדו, וימצא הרווחה יתרה לעבוד הבורא יתברך עבודה שלמה. ומחמת האהבה הוא נושא חן בעיני כל רואיו, ומעשיו הטובים יהיו מקובלים לכל, וכל אחד יחמוד לעשות כמעשהו. 

ובאיזה דרך יגיע האדם לאהבת כל אדם? אשכילך ואורך: הדרך הוא, שייעזר בנפשו ובממונו כפי יכולתו. העזר בנפשו הוא, שישרת לכל אדם, הן עני הן עשיר, ויטרח עבורם. העזר בממונו הוא, שילווה לעשיר בעת הצטרכו למעות, וכן לעני ילווה בשעת דחקו, וכן יפקדהו במתנה כפי כוחו, ולקצת עתים ישלח מנות ודורונות גם לעשירים. ויהא ותרן בשלו. אם יהיה לו עסק עם בני-אדם, יהיה כל משא ומתן שלו בנאמנות, ואל יקפיד בדבר מועט על חברו. לעולם יהיה חפץ שחברם ייהנה ממנו, ואל ישתדל הוא ליהנות מחברו, ויהיה דבריו בנחת עם בני-אדם. ביישהו - אל יביש, הטעהו אדם - אל יטעהו. יסבול עול צווארו על העולם, והוא אל יכביד עליהם. ולא יתקוטט עם בני-אדם, ויקבל כל אדם בשמחה ובסבר פנים יפות, כי הסברת פנים תחזק האהבה, וישא ויתן עם חברם בטובתו, וינחם כל אדם מעצבו ומדאגתו. אם גילה לו אדם סוד - אל יגלה, אף אם יכעיסהו. ולא ידבר על אדם רע, ולא ישמע שידברו רעות על אדם, ולעולם ישתדל למצוא זכות על בני-אדם במקום שאפשר להיות, וביותר יזהר בזה, ואז יהיה אהוב לכל. ויכבד כל אדם במעשיו ובדבריו. ולא יתגאה על שום אדם, אך ייכנע תחת כל אדם. ובכל יכוון לשם שמים. 

וצריך מאוד להיזהר מחברת בני-אדם שאינם מהוגנים כדי שלא ילמד ממעשיהם, ולהתרחק ממושב לצים. ואמר החכם לבנו: כי יעלה בלבבך להתחבר עם בני-אדם - התחבר עם חכם, כדכתיב: "הולך את חכמים יחכם" (משלי יג, כ), ונאמר: "תן לחכם ויחכם עוד" (שם ט, ט), שאם תחכם - יפארך ולא יחלק על חכמתך, ואז תדע שתוכל לסמך על חכמתך. אם יכבדוהו - יכבדך, ויהדרוהו - יהדרך. אם תצטרך לעזרתו - יעזרך, ומה שתאמר - יצדיקך. אם תכעס - יסבלך. ותלמד ממעשיו הטובים. והתחבר עם כל אדם שתלמד ממנו דברים אשר יביאוך לעבודת הבורא יתברך. ואמרו חכמים: כשתרצה לחבר עם איזה אדם - הכעיסהו, ואם יודה לך האמת בשעת כעסו - התחבר לו; ואם לאו - עזב אותו, אלא תבחר לחבר מי שיכיר ערך עצמו, ומי שאינו מכיר את עצמו - אין טוב בחברתו. קנה לך חבר המוכיח אותך בעשותך שלא כהוגן, והמלמדך לעשות הטוב, והעוזר אותך בנפשו ובממונו, וזהו חברך הנאמן. אבל חבר המחניף והמיישר לך טעותך ושגבתך, והמנחם אותך על מעשיך הרעים - הסתלק מעליו. וכן חבר שייקח ממך צרכו, ויזיקך היזק גדול עבור הנאה מועטת - מהר וסור מעליו. 

ואל תתחבר למסכימים על העולה, שנאמר: "לא תאמרון קשר לכל אשר יאמר העם הזה קשר" (ישעיה ח, יב). אסור להתחבר עם רשע בעסקי העולם, שנאמר "בהתחברך עם אחזיהו פרץ ה' את מעשיך" (דברי-הימים-ב כ, לז); ואפילו לדבר מצווה אסור להתחבר לרשע, שנאמר: "אל תקנא באיש חמס, ואל תבחר בכל דרכיו" (משלי ג, לא). ואמרו חכמים באבות דרבי נתן (פרק ט מד): אל תהי חבר לרשע אפילו לדבר מצווה. ורבו דרכי המות הנמצאים בחברת הרשעים. 

ואם ידקדק אדם על עצמו, ויהיו דבריו בנחת עם הבריות ודעתו מעורבת עימהם, נעלב ואינו עולב, מכבד להם ואף למקלין בו, ונושא ונותן באמונה, ולא ירבה בארוחת עם-הארץ וישיבתו, ולא יהא נראה תמיד אלא עוסק בתורה ועטוף בציצית ומוכתר בתפילין ועושה לפנים משורת הדין, והוא שלא יתרחק הרבה ולא ישתומם, עד שימצא הכל מקלסים אותו ואוהבים אותו ומתאווים למעשיו - הרי הוא שקדש את השם, ועליו הכתוב אומר: "ויאמר לי עבדי אתה, ישראל אשר בך אתפאר" (ישעיה מט, ג). 


ואהבת אורך ימים תהיה על דרך זה: 

שיאהב ימי חייו לא עבור שיאכל וישתה ויהנה בימי הבלו, אך יחשוב: מלאכת התורה והמצוות מרובה, ואם הייתי חי כפלים וכפלי-כפלים לא הייתי יכול להשלים חוק התורה ולהשיג מעלות התורה אשר בהם יתרצה עבד אל אדוניו. ועל דרך זה יאהב ימי חייו, כי בהם יקנה עבודת הבורא ברוך הוא ויראתו הטהורה ואהבתו, ויקנה צידה בעולם הזה אשר יביא אותו לעולם הבא, ויקנה בעולם ובימים הכלים עולם הקים, תענוג אשר לא יפסק לעולם ולעולמי עולמים. ותמיד יירא מן המות, כי שמא עדין לא הגיע לתכלית השלמות אשר בכוחו להגיע, ובכל יום ויום יוסיף אהבה ויראה למקום. אבל חיים שאין בהם יראת-השם, אין זה נקרא חיים, ויקוץ וימאס בחיים שהם נגד הבורא יתברך, כעניין שנאמר ברבקה: "קצתי בחיי מפני בנות חת, אם לקח יעקב אשה מבנות חת כאלה מבנות הארץ, למה לי חיים" (בראשית כז, מו). ולכך במקום שיש חילול השם לא יחוש על חייו, ותמיד יהא לבו נכון למסר עצמו על קדוש השם בכל המצוות, הן בקלות והן בחמורות. 

ואהבת הכבוד היא רעה מאוד, לכן יתרחק מן הכבוד בכל יכולתו. ואם אדם מתרחק משני דברים, והם: כבוד והנאת אחרים, אז הוא קרוב לכל המעלות הטובות. כי הכבוד מקלקל כל המעשים, כי בכל המעשים שיעשה יחשוב להתכבד. ואפילו לא יחוש על הכבוד, אם הוא רודף ליהנות מאחרים, אז כל מעשיו מקולקלים, כי תמיד יטנו לבו אחר הבצע. לכן יתן אל לבו להתרחק מן הכבוד וגם מליהנות מאחרים. ולפעמים יש מצווה ברדיפת כבוד, כמו אם הוא איש צדיק וחכם, והעולם מזלזלים בו ומצחקים עליו עבור מעשיו הטובים, ומתוך כך דבריו בזויים ואינם נשמעים, ואם היה בו כח לכף בני-אדם שיכבדוהו וישמעו תוכחותיו ודבריו - בזה יש לרדוף אחר הכבוד כדי להוכיח בני-אדם, כגון אם בזוהו ברבים, אין לו למחול עד שיפייסוהו. אבל רוב פעמים יסתלק מן הכבוד ויברח ממנו. הלוא אמרו חכמים: הקנאה ותאווה והכבוד מוציאים את האדם מן העולם (אבות פ"ד מכ"א). ולא ילמד ולא יעשה שום מעשה טוב כדי שיתכבד, אך יעשה מעשה הטוב לשם הבורא יתברך, וסוף הכבוד לבוא. 


אהבת תענוגים, כגון אכילה ושתייה ושינה. 

דע שצריך האדם שיכון מעשיו כולם כדי לידע את השם ברוך הוא, ויהיה שבתו וקומו ודבורו הכל לעומת זה הדבר. כשיישא ויתן או יעשה שום מעשה או מלאכה, לא יהיה בלבו זיכרון ממון לבד, אלא יעשה דברים אלו כדי שימצא דברים שהגוף צריך בהם, מאכילה ושתייה וישיבת בית ונשיאת אשה. וכשיאכל וישתה ויבעל, לא ישים אל לבו דברים הללו כדי ליהנות, עד שנמצא שאינו אוכל ושותה אלא המתוק לחך ויבעל כדי ליהנות, אלא שישים אל לבו שיאכל כדי להברות גופו ואיבריו, לפיכך לא יאכל כל שהחך מתאווה, כמו הכלב והחמור, אלא יאכל דברים המועילים לגוף, אם מרים אם מתוקים, ולא יאכל דברים הרעים לגוף אף-על-פי שהם מתוקים לחך. בזה המנהג ינהיג עצמו, וישים אל לבו שיהיה שלם וחזק כדי שתהא נפשו ישרה לדעת את השם יתברך, כי אם אפשר שיבין ויתחכם בתורה ובמצוות והוא חולה או אחד מאיבריו כואב לו, לפיכך אין טוב להתענות תמיד, פן ייחלש כוחו ויתמעט שכלו. לכן צריך לתקן כל ענייניו לעבודת הבורא יתברך: אם ימלא כרסו, אז יכבד בגופו; ואם ימעט מזונו, אז ייחלש. 

וזה טוב לך, אשר תמעיט במיני הלפתן, ותסמוך על לפתן אחד בעוד שתוכל, ויהיה די לך ממנו מעט כפי מה שתוכל. והתכוון בו להגיע הלחם אל בטנך, ולא להתענג. והרגל נפשך קצת העתים מבלי לפתן כדי להנהיג טבעך, עד שיקל עליך בעת הימנעו. ואם תוכל, תעזוב הלפתן אשר יש בו יגיעה וטרח. ושים אכילתך ביום קלה מאכילתך בלילה. ותתנהג לאכול פעמים ביום, כדי שתהא תנועת איבריך קלה ביום, ומתוך כך יקלו עליך עניני תורתך. ותתנהג לשתות מים, אלא-אם-כן תהיה כוונתך בשתיית היין לתועלת גופך או להעביר הדאגה. והיזהר מאוד מהרבות ממנו, כי הוא משכר ומרחיק לתורה. 

וזה הכלל יהיה לעולם בידך: אל ימלא אדם כל תאוותו מאכילה ושתייה אך יאכל וישתה להעמיד גופו על בוריו, וימשך ידיו מן המותר. ואל יאהב האדם את העולם כדי שיאכל וישתה וייהנה ממנו. 

וכן אמר אחד מן החכמים: אכל למען אחיה. 

ואמר הכסיל: אחיה למען אוכל. 

ועל זה נאמר: "צדיק אכל לשבע נפשו, ובטן רשעים תחסר" (משלי יג, כה). 

וכן הנושא אשה, יחשוב לשם שמים, שיקים פריה ורבייה ויהיה לו זרע עובדי השם יתברך ויראי-שמים. או יחשוב, שימלא תאוותו ויכלה יצרו באשתו, כדי שלא יתאווה לנשים אחרות. או כדי לפקוד את אשתו כשהוא יודע שהיא מתאווה לו, כדי שלא תתאווה לאנשים אחרים. או יכוון להברות גופו, שיציאת הזרע ממנו היא בריאות הגוף. אבל המרבה לשמש יותר מדי, יבואו עליו חולאים רבים. והמהלך בדרך זה, כל ימיו כולו הוא עובד השם ברוך הוא, ואפילו בשעה שנושא ונותן, ואפילו בשעה שבועל, מפני שמחשבתו בכל - כדי שימצא צרכיו בלבד, עד שיהא גופו שלם לעבוד את השם ברוך הוא. ואפילו בשעה שישן, אם ישן בשביל שתנוח נפשו עליו וינוח גופו שלא יחלה, כי לא יוכל לעבוד את השם ברוך הוא והוא חולה, ונמצא שנה שלו עבודה למקום ברוך הוא. 

ועל עניין זה צוו חכמים ואמרו: כל מעשיך יהיו לשם שמים (אבות פ"ב מי"ב). והוא שאמר שלמה בחכמתו: "בכל דרכיך דעהו, והוא יישר ארחתיך" (משלי ג, ו). 

יעזוב אדם כל האהבות וידבק באהבת הבורא ברוך הוא. 

ואהבת השם ברוך הוא היא תכלית כל התבוננות וסוף כל המעלות, והיא מדרגות כל עניני העבודה, והיא נדבות הנפשות מאנשי החסד והנביאים והפרושים, אשר אין למעלה הימנה. והרבה פעמים מקדים הספר יראת האלוהים על אהבת ה', שנאמר: "ועתה ישראל מה ה' אלוהיך שאל מעמך, כי אם ליראה ולאהבה אתו" (דברים י, יב). ומפני שהאהבה היא תכלית הפרישות וסופה, וקרובה שבמדרגות אל מדרגות האלוהים, ואי אפשר שיגיע ופחדו מהאלוהים, ועל-כן היראה קודמת לאהבה. 

ומה היא האהבה? 

היא אהבת הנפש ונטותה מעצמה אל הבורא יתברך כדי שתדבק באורו העליון. הנפש הזאת היא מקור הדעת, והיא טהורה וזכה, והבורא קושרה בגוף אשר חשקם רב לנסות אם היא תלך בדרכי השם. ומפני שהאדם מלובש בגוף, הנברא ברוח בהמות, אין כח בנשמה הנבראת מאלוהים לחשב אחר בוראה, כי מעורבת היא בתאוות הגוף, וכל ימי קטנות האדם אינו מבקש ואינו שואל אלא תאוותיו ותענוגיו, כי מרוב תאוות הגוף - אכילה ושתייה ועדוני העולם הזה, שהוא עולם שווא ושקר, וחושב לאסף הון רב - אין כח בהנשמה לחשב אחר הבורא יתברך, כי היא מלובשת בהבלי שווא. ואחרי שתרגיש הנפש במה שיש לה תועלת לעצמה בלתי שתוף הגוף, אז היא תתאווה לבקש מנוחה ממידות הגוף, כאשר יתאווה החולה לרופא; וכשתתרפא הנפש מתחלואיה, אז יהיה לה אור בעצמה וכוח בנפשע. 

וכיצד היא האהבה? 

שיאהב את השם אהבה גדולה ויתרה רבה מאוד, עד שתהא נפשו קשורה באהבת השם יתברך. והנפש הלוא מלאה אהבה, ואותה אהבה קשורה בשמחה, ואותה שמחה מברחת מעל לבבו נעימות הגוף ותענוג הנפש, ואותה שמחה עזה ומתגברת על לבבו, וכל הנאות שבעולם הם כאין כנגד שעשוע הלב האוהב השם ברוך הוא בכל לבבו, ובכל הרהוריו יהגה איך לעשות רצון הבורא ולזכות הרבים ולעשות קדוש השם ולמסר עצמו באהבת השם ברוך הוא. וזהו אהבת השם ברוך הוא יתברך (במדבר כה), ואברהם אבינו שאמר: "הרמתי ידי אל ה' אל עליון קנה שמים וארץ, אם מחוט ועד שרוך נעל" (בראשית יד, כב-כג), ואלישע שלא רצה לקחת מנעמן (מלכים-ב ה, טו-טז). ואל יבטל מדברי-תורה בשביל תענוגי ושעשועי ילדיו, וחבת ראיה ודבור, וגם לעזוב טיולם, וינעים זמירות כדי למלאת לבבו שמחה באהבת השם ברוך הוא. 

העובד מאהבה, עוסק בתורה ומצוות, והולך בנתיבות החוכמה המראים איך יעשה כל המצוות מאהבה ואיך יאהב את השם יתברך אהבה גדולה, לא מפני דבר שבעולם, לא מפני יראת הרעה ולא כדי לקבל הטובה, אלא עושה האמת מפני שהוא אמת, וסוף הטובה לבוא. ומעלה זו מעלה גדולה עד מאוד, ואין כל אדם זוכה לה, והיא מעלת אברהם אבינו שקראו הקדוש-ברוך-הוא "אהבי" (ישעיה מא, ח), לפי שלא עבד אלא מאהבה. והוא שצווה הקדוש-ברוך-הוא על-ידי משה רבנו עליו השלום, שנאמר: "ואהבת את ה' אלוהיך בכל לבבך ובכל נפשך ובכל מאודך" (דברים ו, ה); ובזמן שיאהב את השם ברוך הוא אהבה הראויה, מיד יעשה כל המצוות מאהבה. דבר ידוע וברור, שאין אהבת הקדוש-ברוך-הוא נקשרת בלבו של אדם עד שישגה בה תמיד, כאלו הוא חולה חולי אהבה, שאין דעתו פנויה מאהבת אותה אשה והוא שוגה בה תמיד, בין בשבתו בין בקומו בין בשעה שהוא אוכל ושותה, יותר מזה תהיה אהבת השם ברוך הוא בלב אוהביו. הוא ששלמה אמר על דרך משל: "כי חולת אהבה אני" (שיר-השירים ב, ה), וכל שיר-השירים משל הוא לזה העניין. לפיכך צריך האדם להבין ולהשכיל בחוכמה ובתבונה המודיעות לו את קונו. וכפי כח שיש באדם להבין ולהשיג האל הנכבד והנורא, מצווה לאהבה אותו וליראה ממנו, שנאמר: "ואהבת את ה' אלוהיך" (דברים ו, ה), ונאמר: "את ה' אלוהיך תירא" (שם ו, יג). 


וזה הדרך להשיג בו אהבת השם ברוך הוא: 

בשעה שיתבונן האדם במעשיו ובברואיו הנפלאים הגדולים, ויראה מהם חכמתו שאין לה ערך ולא קץ, מיד הוא אוהב את המקום ברוך הוא, ומשבח ומפאר, ומתאווה תאווה גדולה לידע את השם הגדול, כמו שאמר דו: "צמאה נפשי לאלוהים לאל חי" (תהילים מב, ג), וכשמחשב בדברים האלה שאמר דוד מיד הוא נרתע לאחוריו ויירא ויפחד, וידע שהוא בריה קטנה שפלה ואפלה, עומדת בדעת קלה מעוטה לפני תמים דעות, כמו שאמר דוד: "כי אראה שמיך מעשה אצבעתיך" (שם ח, ד), וסמיך לה: "מה אנוש כי תזכרנו" (שם פסוק ה). 

ובזמן שאדם מתבונן בדברים הגדולים, ומכיר גדלותו ממלאך וגלגל, ויראה חכמתו של הקדוש-ברוך-הוא בכל היצורים ובכל הברואים, מוסיף אהבה למקום ברוך הוא, ויצמא נפשו ויכמה בשרו לאהוב את המקום ברוך הוא, ויירא ויפחד משפלותו ודלותו וקלותו, כשיערך עצמו לאחד מהגופים הקדושים אשר ברא השם ברוך הוא. ובמקום אחר נאמר: "וירא אלוקים" (איוב א,א), ובארו, שמתיירא מדין עונש שמים ומגיהנם ומעונשי עולם הזה (סוטה כז, ב; וע"ש לא, א). וזאת המידה רחוקה מן האהבה מאוד מאוד. אבל יירא מהשם יתברך כמו אדם שאוהב את אשתו והיא אוהבתו, והוא ירא לעשות דבר כנגדה פן יאבד אהבתה - כן הדבר הזה חוצב רשפי אש אהבת הבורא יתעלה, ויירא לעבר על מצוותיו פן יפסיד אהבת הבורא יתברך. וזהו "עבדו את ה' ביראה" (תהילים ב, יא) - היא יראת האהבה; "וגילו ברעדה" - מרוב פחד הבורא תגילו לעשות חפצו. 

וזאת היראה היא יראת האהבה, ועליה נאמר: "יראת ה' היא אוצרו" (ישעיה לג, ו). ואין האהבה הזאת מתקיימת אלא במי שנותן דעתו לקיים כל המצוות כהלכתן, כי מי שאינו יודע המצוות אשר צווהו יוצר הכל, אין זה נקרא אוהב גמור, לכן יאהב כל אשר יביאהו לאהבת הבורא ברוך הוא וברוך שמו. והעושה זה, טוב לו בעולם הזה ולעולם הבא. 


~ שער השישי - שער השנאה

השנאה. במידה הזאת יש בה לאו, דכתיב: "לא תשנא את אחיך בלבבך" (ויקרא יט, יז), ובזה הוזהרנו להסיר מנפשנו מידת השנאה. והיא מידה הגורמת עונות הרבה, כמו לשון הרע; כי השונא את חברו, מספר לעולם בשנאתו וקובל עליו, ותמיד דורש רעה עליו ושמח לאידו, וגורמת נזיקין, שיזיק לו כשיוכל להזיק לו, ונוקם ונוטר עליו, ולא ירחם עליו אפילו הוא דחוק מאוד. ומחמת השנאה יגנה במעשיו הטובים, וישניאם בעיניו ובעיני אחרים, ומונע טוב מבעליו, ולא יודה לו על האמת, ואם חייב הוא לו הוא נוגשו. 

יש כמה מיני שנאה: 

יש שונא חברו עבור שהזיק ו בממונו, או שהכהו, או עבור שביישהו, או שהוציא עליו שם רע. על אלו וכיוצא בהן לא ישנא חברו וישתוק, כמו שנאמר ברשעים: "ולא דבר אבשלום עם אמנון למרע ועד טוב, כי שנא אבשלום את אמנון" (שמואל-ב יג, כב), אלא מצווה להודיעו ולומר לו: למה עשית לי כך וכך? שנאמר: "הוכח תוכיח את עמיתך" (ויקרא שם). ואם חזר ובקש למחול לו, צריך למחול לו, ולא יהיה המוחל אכזרי. ואף אם לא יבקש ממנו למחול לו, לא ישנאהו, אלא יתנהג עמו באהבה ולבסוף יבוא לידי כן שיתקן לו מה שעות. 

יש רעה ממנה והיא שנאת חנם, והיא החריבה בית שני (יומא ט, ב). ושנאה מחמת קנאה היא רעה ממנה. וראוי לאדם לייסר את נפשו להתרחק מהן. ויש שונא חברו עבור שאינו גומל לו חסד, אם שאינו נותן לו מתנה כפי חפצו, או שאינם מלוה לו בשעת דחקו - כל זה ראוי לאדם להתרחק מכיוצא בזה, אך יקבל מאהבה כל מה שייגזר לו הבורא ברוך הוא, ולא יבטח באדם, ויחשוב: אלו הייתי זוכה מאת המקום ברוך הוא, היה נותן לי זולת מתנת בשר-ודם והלוואתם. ואם הוא עומד בעני ובדוחק, או שהוא חולה ומיוסר בייסורין, יחשוב אשר הבורא לטובתו גזר עליו כל זה לקבל מאהבה. ואין ספק, בעשותו זה אז תסתלק מלבו כל שנאה. וזה יסוד גדול ועמוד חזק לתורה ולמצוות, לקבל מאהבה כל דבר ולהנהיג עצמו בזה, ולומר על כל פגעיו "גם זו לטובה", ומתכון בלבו ושמח במשפט הבורא יתברך, ינצל משנאה ואיבה וקנאה. וגם אומן שונא בני אומנותו - הכל הבל ורעה רבה, כי יחשוב: כל אדם לא יוכל להרוויח יותר ממה שגזר עליו הבורא. 

והרעה שבמיני השנאה והקשה שבהן, כגון בני-אדם השונאים מוכיחיהם והמיסרין אותם להורותם הדרך הישרה, כעניין שנאמר: "שנאו בשער מוכיח" (עמוס ה, י). ויש שנאה רעה ממנה, כגון בני-אדם השונאים עושי טובה ורודפי צדק, כעניין שנאמר: "ישטנוני תחת רדפי טוב" (תהילים לח, כא). וההולכים בדרך זה הם שונאים את השם, כי הם שונאים את אוהביו, והם שונאים התורה והמצוות, אחרי שהם גועלים ומואסים ושונאים המקיימים אותה. 

אמר החכם: אם תרצה שישנאך חברך, תבקרהו תמיד; ואם תרצה שיאהבך, בקרהו לעתים רחוקות. ועל זה נאמר: "הקר רגלך מבית רעך, פן ישבעך ושנאך" (משלי כה, יז). וצריך שתדע, כי מי שישנא בני-אדם, גם הם ישנאוהו. והמגביר השנאה בלבו, הוא מביא על עצמו רעה. וכשיש אהבה שלא לשם שמים, תשוב לשנאה גדולה וקנאה, כמו שנאמר באמנון: "וישנאה אמנון שנאה גדולה" (ש"ב יג, טו). אל תאמין בעצת השונא והאויב, שנאמר: "ונעתרות נשיקות שונא" (משלי כז, ו). ודע, כי הרבה בני-אדם מראים את האהבה בדבריהם, ואפשר שהם שונאים גמורים בלבבם, וצריך שלא תאמין בהם, כמו שנאמר: "בשפתיו ינכר שונא, ובקרבו ישית מרמה" (שם כו, כד). ואף-על-פי שמחליק לך לשונו ומדבר רכות, אל תטה לבך אליו, כמו שנאמר: "כי יחנן קולו אל תאמן בו, כי שבע תועבות בלבו" (שם שם, כה). וזה כמו שהראה יואב לאבנר בן נר (ש"ב ג, כז), ולעמשא בן יתר (שם כ, ט-י) השלום והאהבה, עד שהרגם. וכמו ישמעאל עם גדליה בן אחיקם (ירמיה מא, א-ב), עד שהרגו. אמר אחד מן החכמים: הטוב שבכל מה שתחשב על שונאך, שתשיבהו אל אהבתך אם תוכל. 

יש שנאה שהיא מצווה כגון אדם רשע שאינו מקבל תוכחה, שנאמר: "יראת ה' שנאת רע" (משלי ח, יג), ואומר: "הלוא משנאיך ה' אשנא, ובתקוממיך אתקוטט. תכלית שנאה שנאתים, לאיבים היו לי" (תהילים קלט, כא-כב). וישנא שקר ודבר כזב. סוף דבר: ישנא כל דבר המרחיק אותו והמונעם מאהבת יוצר הכל, כעניין שנאמר: "כל ארח שקר שנאתי" (שם קיט, קכח). וזה כלל גדול, שישנא אדם כל דבר שקר. וכל מה שיוסיף שנאה לדרכי השקר, יוסיף אהבה לתורה, כדכתיב: "שקר שנאתי ואתעבה, תורתך אהבתי" (שם שם, קסג); ויאהב אמת ושלום, כדכתיב: "והאמת והשלום אהבו" (זכריה ח, יט). 


~ שער השביעי - שער הרחמים

הרחמים. זאת המידה היא משובחת מאוד, והיא אחת משלוש-עשרה מידות המיוחסות להקדוש-ברוך-הוא, כדכתיב: "רחום וחנון" (שמות לד, ו). וכל מה שיוכל האדם להתנהג בה, יתנהג וישתדל. וכמה שהאדם רוצה שירחמו עליו בשעת צרכו, כן ראוי לו שירחם על מי שיצטרך, כמו שאמר הכתוב: " ואהבת לרעך כמוך" (ויקרא יט, יח). 

הבורא יתברך חלק זאת המידה לצדיקים ולעבדיו להכירם בה, כאשר ידעת ביוסף "כי נכמרו רחמיו" (בראשית מג, לא). וראוי למשכיל שתהיה מידת הרחמים והחנינה תקועה ונמצאת בלבו כל הימים. 

ויש כמה מיני רחמנות, והם רחוקים זה מזה: 

רחמי האב על הבן זהו רחמנות הבא מטבע כל החיים, כדרך הכלבים והבהמות. ואם ימנע שבט מוסר מבנו, כי נכמרו רחמיו עליו להכותו, ומניחו לילך בשרירות לבו הרע, הנה זה הרחמנות טורד ומאבד את הבן מחיי העולם הבא. 

הנה האדון מרחם על עבדו, ואדם המרחם על חברם במקום שמקווה ממנו תועלת, בכל זה היא טובה מאוד שיתפוס בלבו מידת הרחמנות. 

אבל הטוב והמעולה שבמידת הרחמנות :

- שירחם על בנו להביאו לעבודת הבורא יתברך, כדכתיב: "אב לבנים יודיע אל אמתך" (ישעיה לח, יט), וירחם על נשמתו יותר ממה שמרחם על גופו. וצריך להכותו בשבט מוסר להדריכו בדרך ישרה אפילו באכזריות, כי זה האכזריות הוא רחמנות. 

ואף המגדל יתום, שנאמר עליו: "כל אלמנה ויתום לא תענון" (שמות כד, כא), מצווה להלקותו בכדי ליישרו לדרך ישרה. אף-על-פי-כן צריך לנהל היתום ברחמים יותר משאר כל אדם, אך לא יניחהו לילך בשרירות לבו. וגם צריך שלא ירחם על עצמו יותר מדי, אלא צריך לייסר עצמו ולכף יצרו הרע. וכן ירחם על קרוביו העניים, כדכתיב: "ומבשרך לא תתעלם" (ישעיה נח, ז). וגם על העניים ירחם, וביותר ירחם על יראי-השם. וזהו עקר הרחמנות - החונן והמרחם עובדי השם והעושים רצונו. 

אבל יש רחמנות שהוא רע יותר מאכזריות, כגון המרחם על הרשעים והמחזיק אותם. ויש מכשול גדול לאיש המגביה הרשעים והנותן להם יד, ומשפיל הטובים ומואס בהם. ועל זה נאמר בתורה: "ולא תחוס עינך עליו ולא תחמל" (דברים יג, ט). לא ירחם על עני בדין, כדכתיב: "ודל לא תהדר בריבו" (שמות כג,ג) - שלא יטה משפט עבור דחקו של עני (מכילתא דרשב"י, ועיין חולין קלה, א). 

ויש רחמנות שהיא אכזריות, כגון הנותן צדקה לעני, ואחר-כך מכביד על אותו עני ואומר: נתתי לך כך וכך, צריך אתה לטרוח בעבורי ולעבוד אותי ככל אשר עשיתי לך. ועל זה נאמר: "ורחמי רשעים אכזרי" (משלי יב, י). 

גם על הבהמות צריך לרחם, כי אסור לצער בעלי חיים, ועל זה אמרה תורה: "הקם תקים עמו" (דברים כב, ד). וצריך להאכיל לבהמתו קודם שיאכל הוא (ברכות מ, א). 

מידת הרחמנות הוא סימן לזרע אברהם אבינו, זרע ישראל (יבמות עט, א), כדכתיב: "ונתן לך רחמים ורחמך והרבך" (דברים יג, יח). לכן כל אדם ירגיל עצמו לדבר כל דבריו בלשון תחנונים ורחמנות. גם בעת התפללו, יעשה תפילתו תחנונים. ומאוד יקבל אדם שכר גדול מדברי רחמנות בדברו על לב עני דברים רכים. ורבים יודעים מצוות הדבורים. הלוא תראה כי אמרו רבותינו: הנותן פרוטה לעני, מתברך בשש ברכות; והמפייסו, מתברך באחת-עשרה ברכות (בבא בתרא ט, ב). לכן בדבור שפתיו ילבש צדקה לדבר על לב עני, ויהיו דבריו בנחת לעני ואביון, וינחמהו ממעשיו ומעצבון ידיו, וינשאהו. 

ואתה בן-אדם תרחם על נשמתך המתקיימת לעדי עד להביאה אל תענוג מופלא אשר לא ראתה עין, ולא יביאך רוב תאוותך לחטא, ותהיה נדחה מארם אל חשך. חמל על עצמך, וחוס על נפשך, ואל תחלל הוד נשמתך בהבלי התענוגים. אמר החכם: מן הנדיבות יעמוד אדם במידת הרחמים. ובדברי שלמה מצווה על הרחמים ועל החנינה באמרו: "הצל לקוחים למות ומטים להרג" (משלי כד, יא). ומעלת המידה הזאת תבחין ותשכיל אשר הבורא מתנהג בה עם כל הברואים, שנאמר: "ורחמיו על כל מעשיו" (תהילים קמה, ט). 


~ שער השמיני - שער האכזריות

האכזריות. היא הפך הרחמנות כדכתיב: "אכזרי המה ולא ירחמו" (ירמיה נ, מב). ואין המידה הזאת נמצאת בצדיקים, אך היא בנפש הרשעים, כדכתיב: "ורחמי רשעים אכזרי" (משלי יב, י). וגם המידה הזאת נמצאת בעזי-פנים, כדכתיב: "גוי עז פנים אשר לא ישא פנים לזקן ונער לא יחן" (דברים כח, נ). וכבר ידעת רעת מידת העזות. צא ולמד רע האכזריות, כי לעניין תשלומי איש רע המורד והממרה נאמר: "אך מרי יבקש רע, ומלאך אכזרי ישולח בו" (משלי יז, יא). 

כל האכזרי אין בו גמילות-חסדים, כדכתיב: "גמל נפשו איש חסד, ועכר שארו אכזרי" (משלי יא, יז). האכזרירחוק מאוד מן המידות הטובות, כי לא ירחם על העניים, לא ילווה להם בשעת דחקם ולא יתן להם מאומה. וכתיב: "מלוה ה' חונן דל" (שם יט, יז), ונאמר: "טוב איש חונן ומלוה, יכלכל דבריו במשפט" (תהילים קיב, ה), ואומר: "אשרי משכיל אל דל, ביום רעה ימלטהו ה'" (שם מא, ב) - וכל אלה הם הפוך האכזרי. גם הוא לא יצטער על צרות חבריו, כאשר תראה בדוד המלך שאמר: "ואני בחלותם לבושי שק, עניתי בצום נפשי, ותפלתי על חיקי תשוב" (שם לה, יג); ובאיוב כתיב: "שם לא בכיתי לקשה יום, עגמה נפשי לאביון" (איוב ל, כה) - וכל זה רחוק מן האכזרי. ואין המידה הזאת נמצאת אלא באנשים אשר טבעם כטבע האריות, שטורפים וחומסים. ובעת אשר תתחזק הנפש הכעסנית על האדם, אז בורח מידת הרחמנות, והאכזריות מתגברת להרס ולנתץ, כדכתיב: "אכזריות חמה ושטף אף" (משלי כז, ד) - אין חמה כחמה של אכזריות. אבל במידת הבורא יתברך תמצא "ברגז רחם תזכור" (חבקוק ג, ב), אבל זה רחוק מן האדם לרחם בעת הכעס. 

ועוד המידה הזאת בנפשו של אדם להשיג נקמה באויביו, כדכתיב: "ולא יחמול ביום נקם" (משלי ו, לד) - פירוש, כשיש נקמה אין חמלה, אלא אכזריות. והכתוב אומר: לא תקם ולא תטר" (ויקרא יט, יח) - אפילו לטר בלב הוזהרנו, כל-שכן שלא לעשות מעשה בידים להכות חברו. הלוא אף אם נפל בלא פשיעתו לא ישמח, כדכתיב: "בנפל אויבך אל תשמח, ובכשלו אל יגל לבך" (משלי כד, יז). והנוקם והנוטר אינו מעביר על מידותיו, ואינו מוחל לחבריו הפושעים עליו, וזה גורר המחלקת והשנאה. וכבר ידעת מה טוב ומה נעים מידת השלום. 

ובכלל האכזריות - הגוזל חברו מאומה משלו ובזה מצער אותו. ועונש גדול יש לגוזל עני, וחייבים עליה מיתה, כדכתיב: "אל תגזל דל כי דל הוא" (משלי כב, כב), וכתיב: "כי ה' יריב ריבם, וקבע את קבעיהם נפש" (שם פסוק כג). ואף-על-פי שיש עבירות גדולות חמורות מן הגזל, עונש הגזל חמור מאוד, כדכתיב בדור המבול: "קץ כל בשר בא לפני, כי מלאה הארץ חמס מפניהם" (בראשית ו, יג). אמרו רבותינו: קופה מלאה עונות, אין מקטרג בכולן כמו הגזל (סנהדרין קח, א). ומי שמצער יתום ואלמנה בגזל או בהכלמה ובכל מיני צער, מתחייב מיתה בידי שמים. וכן הדינים שבידם להצילם מיד עושקיהם ואינם דנים דין יתום ואלמנה, בני מות הם, כדכתיב: "כל אלמנה ויתום לא תענון" (שמות כב, כא), וכתיב: "אם ענה תענה אתו, כי אם צעק יצעק אלי, שמע אשמע צעקתו" (שם פסק כב), וכתיב: "וחרה אפי והרגתי אתכם בחרב, והיו נשיכם אלמנות ובניכם יתומים" (שם פסוק כג). מידה כנגד מידה: נשיכם אלמנות - כנגד עינוי אלמנות, בניכם יתומים - כנגד עינוי יתומים. והמצער כל איש מישראל, עובר בלא תעשה, שנאמר: "ולא תונו איש את עמיתו" (ויקרא כה, ז). וזה "לא תונו" רוצה לומר באונאת דברים אמור (ב"מ נח, ב). אמרו רבותינו זיכרונם לברכה: כל השערים ננעלים, חוץ משערי אונאה (שם נט, א). לכן יזהר כל אדם שלא יצער את חברו בשום דבר, לא במעשה ולא בדברים. 

הגוזל חברו, כאלו נוטל נשמתו; ואפילו אם גזל ממנו דבר מועט, כגון פרוטה, מתחייב מיתה (ב"ק קיט, א). גם זה ממידת אכזריות: המוציא שם רע על חברו, ובזה גורם צער ובשת. והמוציא שם רע בפגם המשפחה, אין לו כפרה עולמית. "לא תהיה לו כנשה" (שמות כב, כד) - שלא יצער הלוה, ולא יעבור המלווה לפניו ויודע שאין לו במה לפרוע, כי הוא מציק לו בזה. (ב"מ עה, ב). והוזהרנו להסיר מנפשותינו מידת האכזריות, דכתיב: "כל אלמנה ויתום לא תענון" (שמות כב, כא), ונאמר: ולא תונו איש את עמיתו, ויראת מאלוהיך" (ויקרא כה, יז). גם להשיב לעני העבוט, כדכתיב: "אם חבל תחבל שלמת רעך, עד בא השמש תשיבנו לו" (שמות כב, כה), ונאמר: "והיה כי יצעק אלי, ושמעתי כי חנון אני" (שם שם, כו), ונאמר: "וגר לא תונה ולא תלחצנו" (שם שם, כ). 

גם מן הבהמה ירחיק אכזריות כדכתיב: "יודע צדיק נפש בהמתו" (משלי יב, י) - שלא להטריח יותר מדי ושלא ירעיב אותה. וכן כתיב: "כי תראה חמור שנאך רבץ תחת משאו וחדלת מעזב לו, עזב תעזוב עמו" (שמות כג, ה). ואמרו רבותינו: צער בעלי-חיים דאורייתא (ב"מ לב, ב). ואם אתה איש יראוי ואימתך מוטלת על הבריות, ומה שתצווה עליהם יראים להשיב פניך, היזהר בך מאוד שלא להכביד עליהם המשא, ואפילו להחם צפחת המים או לצאת בשליחות אל רחוב העיר לקנות רק ככר לחם. ועל זה נאמר בתורה: "ובאחיכם בני ישראל איש באחיו לא תרדה בו בפרך" (ויקרא כה, מו); ובזה הוזהרנו, שלא יעבר אדם בחברו עבודה קשה, ולא יצוה עליו אלא דבר שעושה ברצונו ומדעתו. ועבדו הכנעני מותר לעבוד בו בפרך, אף-על-פי-כן מידת חסידות היא להיות רחמן, ולא יכביד הכתוב, ולא לבושת (נדה מז, א). וידבר עמו בנחת אף בשעת מריבה, וישמע בטענותיו. וכן אמר איוב: "אם אמאס משפט עבדי ואמתי ברבם עמדי. ומה אעשה כי יקום אל, וכי יפקד מה אשיבנו. הלא בבטן עשני עשהו, ויכוננו ברחם אחד" (איוב לא, יג-טו). חכמים הראשונים היו נותנים לעבוד מכל תבשיל ותבשיל שהיו אוכלים, ומקדימים מזון הבהמות והעבדים לסעודת עצמן (ברכות מ, א), שהרי הוא אומר: "הנה כעיני עבדים אל יד אדוניהם, כעיני שפחה אל יד גברתה, כן עינינו אל ה' אלוהינו עד שיחננו" (תהילים קכג, ב); והחסיד הקדים ונתן לעבדו מכל תבשיל ותבשיל קודם שאכל הוא, ובזכות זה הקדים אליהו לדבר עמו (כתובות סא, א). התורה אמרה: "ואהבת לרעך כמוך" (ויקרא יט, יח), וכל שיש בו מידת האכזריות רחוק מאוד מזה. האכזרי אין רוח הבריות נוחה הימנו, ואין חינו נטוי בעיני העולם. ואפילו במקום תוכחה הוזהרנו שלא להוכיח חברו באכזריות, כדכתיב: "הוכח תוכיח את עמיתך, ולא תשא עליו חטא" (שם שם, יז) - פירוש, אל תוכיחהו בחוזקה ובאכזריות לביישו ותקבל עליו חטא. 

עד עתה סיפרנו רעת האכזריות, אך יש מקומות שצריך לנהוג באכזריות - כנגד הרשעים, כדרך שאמר איוב: "ואשברה מתלעות עול, ומשניו אשליך טרף" (איוב כט, יז), וכמו שאמרה התורה להמית הרשעים ולהלקותם. וכן אמרו רבותינו: מי שאינו רוצה לעשות סוכה וציצית לטליתו ומזוזה לפתחו, מכין אותו עד שתצא נפשו (כתובות פו, א). וכל זה צריך אכזריות, לרדוף הרשעים ולהכביד עליהם להחזירם למוטב. וצריך להיות אכזרי בדין, שלא ירחם על קרוביו ואוהביו ועל הדלים, אך צריך לפסק עליהם הדין. ועוד אמרו רבותינו: במי אתה מוצא דברי-תורה? במי שמשים עצמו אכזרי על בניו כעורב, כמו רב אדא בר מתנא, שהיה הולך לבית-המדרש, ואמרה לו אשתו: ילדיך מה אעשה להם: והשיב לו: איכא קורמי (ירקות) באגמא (עירובין כב, א). כי זה דבר ברור: המרחם על בניו יותר מדי, מתוך כך חושב להרוויח ממון, ולא יחוש איך יבוא לו הממון, באסור או בהיתר, כי האהבה מקלקלת השורה. וגם מתוך הטרדה שהוא טורח יום ולילה להמציא מזונותם וצרכם ברוח, מתוך כך הוא בטל מדברי-תורה, כי יעשה עסקיו עקר, ומתוך כך כל מעשיו מבולבלים. 

וצריך להיות אכזרי על הרשעים שלא לרחם עליהם. ואמרו רבותינו: כל מי שנעשה רחמן במקום אכזרי, סוף שנעשה אכזרי במום רחמן (קהלת-רבה ז, לג). וכן תמצא בשאול המלך, בשביל שרחם על אגג, יצא ממנו המן שנעשה מצר לישראל. גם יהיה אכזר על גופו, לטרוח תמיד לעשות רצון הבורא יתברך; ולא ירחם על גופו לעדן אותו ולילך בשרירות לבו, אך יתאכזר על עצמו לכף את יצרו הרע לחיות חיי צער ולעסק בתורה ולקיים המצוות אף אם הדבר כבד עליו מאוד. ולא יהיה אכזרי על עצמו יותר מדי לקלקל גופו, אך יתפוש מידה בינונית. 

ואתה בן-אדם, עיין על עצמך ותתרחק מן האכזריות, אך תרחם על עניים ואביונים, ויהיו עניים בני ביתך. "ונתן לך רחמים ורחמך" (דברים יג, יח) - כל המרחם על הבריות, מרחמים עליו מן השמים (שבת קנא, ב). לכן אל תסלק מעליך הרחמים, אך השמר ממידת אכזריות. ואמר שלמה: "פן תתן לאחרים הודך, ושנתך לאכזרי" (משלי ה, ט). והיזהר מן הנקמה היוצא מן האכזריות. אך אם תרצה להנקם מאויביך, תוסיף מעלות טובות ותלך בדרכי ישרים, ובזה תנקם משונאך, כי הוא מצטער על מדתך ועל שמך הטוב, ויתאבל בשמעו שמעך הטוב; אבל אם תעשה מעשים מכערים, אז ישמח שונאך על קלונך וחרפתך, והנה הוא מתנקם בך. ואם תרצה לרחם על בניך ועל קרוביך ולכבדם כבוד גדול, תעסוק בתורה ובמעשים טובים ובגמילות חסדים, וזה הדבר טוב להם מאוד, שיתכבדו בך ולא יישאו עליך חרפה, ואין לך בושה גדולה מזה ממי שאבותיו וקרוביו רשעים, כמו שאביו גנב וגזלן או שאר מעשים מפורסמים המגונים בעיני העולם, כל זרעו מגונה אחריו לדורי דורות, שיאמרו: אלו הן זרעו של אותו רשע. גם בעוון אבות בנים מתים, כדכתיב: "פקד עון אבת על בנים, על שלשים ועל רבעים" (שמות כ, ה). ראה והבן, היש יותר אכזרי ממי שבניו מתים בשביל חטאו?! ואין לך מרחם על בניו יותר מן הצדיק, כי זכותו עומד לאלף דור. 

אברהם עקד את בנו, ונשבע הקדוש-ברוך-הוא לזכור הזכות ההוא לבניו לדורי דורות. ובשעה שחטאו ישראל בעגל, עמד משה רבנו, עליו השלום, בתפילה ואמר: "זכר לאברהם ליצחק ולישראל עבדיך" (שם לב, יג); 

וכן שלמה "זכרה לחסדי דויד עבדך" (דה"ב ו, מב) - ונענו. 

וכן אנו מזכירים בכל יום זכות אבות. 

לכן תדע, שאין אכזרים כבעלי עבירות, כי בעון שנאת-חנם נחרב בית שני, וכל פורענויות באות לעולם בשביל עבירות, כמו שאמרו רבותינו עליהם השלום: בעון חלה, אין ברכה במכונס; בעון בטול תרומה ומעשרות, השמים נעצרים; בעון עינוי הדין ועוות הדין וקלקול הדין ועוון בטול תורה, חרב ובזה רבה, ודבר ובצרת בא לעולם (שבת לב, ב; לג, א); וכן הרבה. ובאמת אלו הגורמים הפורענות המה אכזרים על עצמם ועל בניהם ועל אנשי דורם, והצדיקים הם רחמנים עליהם ועל בניהם ועל דורם, כדאמרינן, שכל העולם ניזון בזכות רבי חנינא בן דוסא (ברכות יז, ב). 

גם זה תשובה לעניים האומרים: במה נעשה טובה, הלוא אין בידינו מאומה לתן צדקה לעניים. ואלו דברים של הבל הם, כי יכול לתן צדקה במעשיו הטובים ובקיום המצוות, אשר יזהר בעבודת הבורא יתברך בכל יכולתו, ובזכות הטובים והצדיקים הקדוש-ברוך-הוא מיטיב לעולם ומפרנסם - היש צדקה גדולה מזאת?! גם העני יתן צדקה מעט, ואפילו הוא מתפרנס מן הצדקה, ויהיה שכרם כפול ומכופל, כי המעט משלו חשוב כמו הרבה של העשיר. וכן אמרו רבותינו (מנחות קי, ב): אחד המרבה ואחד הממעיט, ובלבד שיכון לבו לאביו שבשמים. 


~ שער התשיעי - שער השמחה

השמחה. המידה הזאת באה לאדם מחמת רוב שלוה בלבו בלי פגע רע. ואדם המשיג תאוותו, ולא יארע לו דבר המעציב אותו, בזה יהיה שמח תדיר, ויאירו פניו, וזיוו מבהיק, וגופו בריא, ואין זקנה ממהרת לבוא עליו, כמו שנאמר: "לב שמח ייטיב גהה" (משלי יז, כב). ומן השמחה יבוא שחוק לאדם, ואין ראוי לאיש משכיל להרבות בשחוק, כי עם השחוק משתתף דעה קלה, כמו שנאמר: "כי כקול הסירים תחת הסיר, כן שחק הכסיל" (קהלת ז, ו). וכבר נאמר: מאותות השוטה - ששוחק במקום שאין ראוי בו השחוק. 

ואין ראוי למי שיש לו מוסר להתנהג בשחוק במושבות ובמעמידות, מני שאמרו: מי שרוב שחקו - מתמעט מוראו, כי בשעת השחוק אין יכול לחשב שום יראת שמים עליו. לכן ייסר אדם את עצמו שלא ישחק ושלא יקנה לו רב או חבר משחק, שנאמר: "לא ישבתי בסוד משחקים ואעלז" (ירמיה טו, יז), וכתיב: "בכל עצב יהיה מותר" (משלי יד, כג). 

הרבה רעות יש בשמחה ובשחוק כמו השמח במכשול חברו בעת שמגיע לו פגע רע מפגעי העולם. ועל זה נאמר: "בנפל אויבך אל תשמח" (משלי כד, יז). 

ועוד יש שמחה רעה מזאת, כמו השמח כשחברו נכשל בעבודת הבורא יתברך או שמח במעוט ידיעתו. 

משל: צריך שתבין, עבד המשרת למלך באמונה, שיש לו להצטער בראותו אנשים המורדים באדונו והמחרפים אותו, ומחויב להוכיחם על פניהם ולהודיע נבלותם; אבל בהיות העבד שמח בראותו קלקול אדוניו וחרפתו - אין זה עבד נאמן, רק חבר לאיש משחית, ועונו ישא. והנה הכתוב אומר: "רוצה ה' את יראיו" (תהילים קמז, יא), ומי ששמח במכשול חברו אין רצונו כרצון הבורא יתברך, על-כן התפלל רבי נחוניא בן הקנה: אל ייכשלו חברי בדבר הלכה ואשמח בהם, ולא אכשל וישמחו בי (ברכות כח, ב). ועל-כן התפלל רבי נחוניא בן הקנה על זה, כי ראה שזה דבר מצוי שאחד שמח בטעות חברו כדי שיהא הוא נוצח את חברו ויהיה לן שם, ואף כמה בני-אדם חשובים אינם נזהרים בזה, לכן כל איש אשר רצונו רצון האלוהים יצטער על שאין נעשה רצון השם. ואפילו על שונאו יתפלל אדם שיעבד לבורא יתברך, ויכוון בתפילתו בברכת "אתה חונן" ובברכת "השיבנו" ובברכת "סלח לנו" על כל ישראל, אוהביו ושונאיו, וכן בכל הברכות, כי איך יתכן שיתפלל "רופא חולי" ושאר הברכות והוא לא חפץ שחברו יתרפא או יתחכם! ועבור שזה היצר הוא רגיל מאוד בלבבות בני-אדם ואין מרגיש בעניין הזה, לכן נכתב להזהיר יראי-השם להכין לבם לאלוקים בכוונה שלמה אמיתית לשפוך נפשם נוכח פני השם על כל ישראל, אוהביו ושונאיו, ובזה יקים "ואהבת לרעך כמוך" (ויקרא יט, יח), וטהר ידים יסיף אמץ (איוב יז, ט). 

יש עוד שמחה ושחוק רע מאוד, כגון מי שמשחק במי שזהיר בעבודת השם יתברך והמקים מצוותיו. ויש בזה ארבע רעות: 

האחד - שהוא מחשיך נפשו מאור המצוות, כשהוא מואס ומשחק במקימי המצוות אז יתגנו המצוות בעיניו. 

השני - כי אולי מתוך השחוק ימנע הצדיק מצדקותיו, כי לא יוכל לסבול השחוק. 

השלישי - כי אנשים רבים אשר לא נסו ללכת בדרכי השם יתברך לא יוכלו לעשות תשובה מפני השחוק, וילכו בחשך כל ימיהם, ונמצא שזה המשחק לא די שמונע מחברו רב טוב הצפון לצדיקים, אלא שמוריד אותו לשאול תחתית. והנה המשחק הזה בכלל עונש המחטיא את הרבים. 

הרביעי - שדומה לליסטים שעומד על פרשת דרכים וקוצץ רגלי המביאים דורון למלך, הלוא זה שונאו ואויבו של מלך ורעתו רבה מאוד. 

יש עוד שמחה מרה כלענה כגון רודפי ניאוף, וגזל ושאר עבירות ושמחים בהשיגם התאוות הרעות. ועל אלו אמר: "השמחים לעשות רע, יגילו בתהפוכות רע" (משלי ב, יד), ועונשם גדול עד שאול תחתית. 

ויש עוד שמחה מעורבבת, המעלה עשן לכל המצוות והמשכחת יראת השם יתברך מלבות בני-אדם, כגון אלו המשתכרים ושמחים בבית המשתה, ואחרי השמחה הזאת - תוגה, כי הרבה קלקולים באים מתוך המשתה. ומי בחוכמה חכם כשלמה בן דוד, אשר אמר: "למי אוי, למי אבוי, למי מדינים, למי שיח, למי פצעים חנם, למי חכללות עינים - למאחרים על היין, לבאים לחקור ממסך" (משלי כג, כט-ל). גם הנביא אמר: "הוי משכימי בבקר שכר ירדפו, מאחרי בנשף יין ידליקם" (ישעיה ה, יא); ואמר: "והיה כנור ונבל תף וחליל ויין משתיהם, ואת פעל ה' לא יביטו, ומעשה ידיו לא ראו" (שם פסוק יב); ואומר: "לכן גלה עמי מבלי דעת, וכבודו מתי רעב, והמונו צחה צמא" (שם פסוק יג); ואומר: " לכן הרחיבה שאול נפשה ופערה פיה לבלי חק, וירד הדרה והמונה ושאונה ועלז בה" (שם פסוק יד); ונאמר: "וגם אלה ביין שגו ובשכר תעו, כהן ונביא שגו בשכר, נבלעו מן היין, תעו מן השכר, שגו בראה, פקו פליליה" (שם כח, ז). ראה מה קלקול בא מן היין. וכתיב: "לץ היין המה שכר, וכל שגה בו לא יחכם" (משלי כ, א). הנה היין גורם להיות מתלוצץ ולהיות הומה ובעל דברים, וכל שוגה בו לא ירבה חוכמה. 

כתב רבנו משה המימוני: הקבוץ על השתייה המשכרת ראוי שתהיה אצלך יותר חרפה מהתקבץ אנשים ערומים מגולי הערווה. והשכרות הוא ממעשה הרעה, כי הוא מפסיד השכל אשר נפח השם יתברך באפיו. 

אמנם שתית היין טוב מאוד בזמן שתשתה על מנהג המשכילים, כדרך שאמר שלמה: "תנו שכר לאובד, ויין למרי נפש. ישתה וישכח רישו, ועמלו לא יזכור עוד" (משלי לא, ו-ז). ועוד נאמר על היין: "המשמח אלוהים ואנשים" (שפטים ט, יג), וכתיב: "ויין ישמח לבב אנוש" (תהילים קד, טו). גם אמר הכתוב: "כי טובים דדיך מיין" (שיר-השירים א, ב), ונאמר: "וחכך כיין הטוב" (שם ז, י). מכל אלה נדע שבח היין כשהוא כמשפט החכמים והשותים כשעור, שיגבר השכל על היין ולא יגבר היין על השכל, והשותים בזמן הקבוע עם אוהבים ורעים ועם חסידים וצדיקים, ולא עם ערטילאים וריקים, כי היין יוסיף חכמת עמוקים, ועץ החיים למחזיקים בה. ועוד, היין יוסיף חכמת המשכיל ויכפיל שטות האוויל, ויחדש אהבת אוהב ויעורר איבת האויב, ויפתח יד הנדיב ויחזק לב הכילי. וזאת מידת שותי יין: וישים היין רפואה לדאגתו ויתחזק בתורה ללמדה בשמחה, כי כל זמן שאדם שרוי בצער לא יוכל ללמד, וגם בית-דין המצטערים לא יוכלו לברר הדין בין כשר לטרפה, בין היתר לאסור. גם הצער מבטל כוונת הלב בתפילה. גם כשאדם שרוי בצער, מי שמדבר אליו או מי שמבקש ממנו לעשות עמו חסד, אין לו כח לעשות בקשתו, וכתיב: "בעת רצון עניתיך" (ישעיה מט, ח). לכן על דרך זה יכוון המשכיל לשתות יין, ויזהר שלא ירבה בשתייה שיצטרך לבטל מלאכתו ועסקיו, ועל הכל ישתמר מלשתות כל-כך עד שיבטל מתורתו ומתפילתו, או עד שירבה שחוק וקלות-ראש, ולא ישתה עד שיגלה סודותיו אם סודות של אחרים. ואם תשתה במידה הזאת, לא יהיה לך היין לזרה. גם במועדים וברגלים, אשר כתיב בהן: "ושמחת לפני ה' אלוהיך" (דברים יב, יח), לא ימשך עצמו ביין יותר מן הראוי, כנאמר: "תחת אשר לא עבדת אל ה' אלוהיך בשמחה ובטוב לבב" (שם כח, מז) - הא למדת, שלא נצטווינו על שמחה שישכח בה יוצר הכל. ואי אפשר לעבוד השם יתברך לא מתוך קלות ראש, ולא מתוך שחוק, ולא מתוך שכרות. 

במידת השמחה תלויה מצוות עשה שיצדיק כל מאורעותיו 
שנאמר: "וידעת עם לבבך, כי כאשר ייסר איש את בנו ה' אלוהיך מיסרך" (שם ח, ה). ואם אחר שאדם עושה תשובה לא יהא ענינו בטובה כמו בתחילה, מצווה שיחשוב בלבו כי לטובתו נהפך ענינו לרע, כי קודם שעשה אדם תשובה היה הקדוש-ברוך-הוא משלם לו שכר המצוות שעשה כדי לטרדו מעולם הבא, שנאמר: "ומשלם לשנאיו אל פניו להאבידו" (שם ז, י); וכדרך שהוא עושה לשונאיו כן משלם לאוהביו עונש העבירות שעשו בעולם הזה כדי שיהיו זכאין ונקיים לעולם הבא. וכל זה תלוי במידת השמחה, מי שהוא שמח בחלקו שחלק לו האל יתברך. 


אך הדרך שישמח האדם בחלקו שיקבל בשמחה הרע כמו הטוב, הדרך הזה מתחלק לכמה דרכים: 

האחד - צריך גדר גדול שיבטח באלוהים. 
השני - האמונה. 
השלישי - השכל. 
הרביעי - ההסתפקות. 

אמר החכם: כל אדם צריך גדר וסעד וסמך כדי שיתקיימו מעשיו הטובים. ומהו הגדר? זהו הביטחון, שבוטח תמיד באלוהים יתברך, כמו שנאמר: "השלך על ה' יהבך, והוא יכלכלך" (תהילים נה, כג). ומהו גדר הביטחון, ואיזה דבר מביא שיבטח האדם באלוהים? זה האמונה! מתוך שמאמין בבורא, שכל הצלחתו בעולם הזה ובעולם הבא הכל הוא ממנו ואין אחר זולתו, נותן לבו לאהוב אותו בכל לבבו. ומהו גדר האמונה, ואיזה דבר מביא אדם לידי אמונה שלמה? הוא שלא יתנועע מדבר רע, שיקבל כל הבא עליו בשמחה. וזה דומה לעבוד שמכיר אדוניו שהוא נדיב ורחמן ומשלם לעושי רצונו ושליחותו שכר גדול, ובעד שיכביד על משרתיו עבודה קשה הוא מטיב להם טובות גדולות, מגדלם ומנשא אותם, ויהיו אנשי עצתו, ואוכלים על שולחנו, ומרכיבם במרכבת המשנה אשר לו, ומפקידם על ארצו - אין זה ספק, שזה העבד היודע ומכיר זאת באדוניו, שיעזוב כל מה שבעולם ויעשה רצון אדוניו בשמחה, ואף אם העבודה קשה עליו מאוד, בזכרו הטובה אשר תגיע אליו בגלל העבודה הזאת. אבל העבד הרואה שאדוניו מקפח שכר עבדיו, ויודע בלבו שאדוניו כילי וטרחו יותר גדול משכרו, אין זה העבד טורח לאדוניו כי אם בעיצבון. כן הוא העניין הזה: המאמין אמונה שלמה ביוצרו, שהוא מטיב ומרחם יותר מכל מרחם, ושהוא דין אמת, וכל מה שעושה לו הכל הוא לטובתו ולתן לו שכר גדול על כל מה שסובל לשמו הגדול, ועל כל העבודה והשרות שיעשה לשם שמים ישיג לו נעימות גדולה בעולם הנעים, כעניין שמצינו בנבוכדנצר, עבור שפסע ארבע פסיעות לכבוד האל יתברך זכה לגדולה גדולה (סנהדרין צו, א); וכעניין שמצינו בעשו, עבור שנזהר בכבוד אביו זכה לגדולה בעולם הזה הוא וזרעו אחריו (עיין דברים-רבה א, טו), וכן רבים. אין ספק בהיות אדם מאמין בכל זה בלב שלם, ודאי ישמח בכל דיני השם יתברך, כי מי לא ישמח כשנוטלים ממנו פרוטות נחושת ונותנים לו תמורתן ככר-זהב. 

מי שמאמין באלוהים בלב שלם ובוטח בו בביטחון חזק, יביא אותו הביטחון שלא יפחד מעולם מדבר רע, ולא יעבוד לאדם זולתו להתרצות אליו, ולא יקווה לאיש, ולא יסכים עימהם בדבר שהוא כנגד עבודת הבורא יתברך, ולא יפחידוהו ענייניהם ולא יחת ממחלוקתם, ואם יוכיח אותם - לא יזהר בכבודם, ואם יכלימוהו - לא יבוש מהם, ולא ייפה להם השקר, כמו שאמר הנביא: "ואדני אלוהים יעזר לי, על-כן לא נכלמתי, על-כן שמתי פני כחלמיש, ואדע כי לא אבוש" (ישעיה נ, ז). 


הבוטח באלוהים יביאנו הביטחון לפנות לבו מענייני העולם ליחד עצמו לענייני התורה והעבודה. 

וצריך אדם לחקור הדעות המחזיקות את לבו להיות בביטחון שלם באלוהים. 

מחשבה ראשונה - שידע בידיעה ברורה כי האלוהים מרחם על האדם יותר מכל מרחם, והוא משגיח עליו בסתר ובגלוי, ובעת שהוא אינו שומר עצמו כראוי, האלוהים מרחם עליו ושומר אותו מן הפגעים, כעניין שנאמר: "שמר פתאים ה'" (תהילים קטז, ז). 

המחשבה השניה - אשר כל הטובות המגיעות אליו מאביו ומאמו ואחיו וקרוביו ורעיו, הכל מאת השם יתברך הוא, ואלו הם שלוחי המקום ברוך הוא. 

השלישית - שידע, שכל הטובות הם מחסדי האלוהים, לא שהוא ראוי לכך, ואין הקדוש-ברוך-הוא מטיב לו מפני שהוא צריך לו, אך נדבה וחסד. 

הרביעית- שידע, אשר לכל ענייניו יש גבול וקץ, ואין שום אדם יכול להוסיף ולגרוע על מה שגר הבורא יתעלה. ומה שגזר הקדוש-ברוך-הוא שיהיה לו מעט, אין אדם יכול להרבות, או למעט הריבוי. ומה שגזר לאחר, אין שום אדם יכול להקדים, ולא לאחר מה שגזר להקדים, אך הכל הוא בגזרת העליון וברצונו. 

החמישית - שידע, שהבורא יתברך רואה את לבו, אם בטחונו בו ביטחון שלם בלא מרמה, כי עבד המשרת לאדם בשר-ודם, יכול העבד לגנב לב אדונו, שיהיה האדון סובר שהעבד אוהבו בכל לב אף-על-פי שהוא שונאו, והאדון יעשה לו טובה בחזקת שהוא אוהבו; וכל זה לא יתכן בבורא יתברך, כי הוא יודע יצר הלב והמחשבה שבע, והוא יודע עליונות ותחתונות, אמונתו וכפירתו, לכן אין לילך לפניו ברמאות. 

השישית - שייקח אל לבו לקיים מה שצוהו ולהימנע מכל מה שהזהירו שלא לעשות, כאשר הוא חפץ שהבורא יתעלה יעשה לו הדבר שהוא בוטח בו, כדברי רבותינו: עשה רצונו כרצונך, כדי שיבטל רצון אחרים מפני רצונך (אבות פ"ב מ"ד). אבל מי שבוטח בשם יתעלה ואינם מקים מה שצוהו, כמה הוא שוטה וכסיל! ועל זה נאמר: "מה תקות חנף כי יבצע, כי ישל אלוה נפשו. הצעקתו ישמע אל, כי תבוא עליו צרה" (איוב כז, ח-ט). ואומר: "הגנב רצח ונאף והשבע לשקר וקטר לבעל, והלך אחרי אלוהים אחרים אשר לא ידעתם, ובאתם ועמדתם לפני בבית הזה אשר נקרא שמי עליו" (ירמיה ז, ט-י); ואומר: "המערת פרצים היה הבית הזה אשר נקרא שמי עליו בעיניכם" (שם פסוק יא). 

השביעית - שידע, כי הבורא ברוך הוא ברא את האדם למלאכות רבות, וברא לו מזונו על-ידי טורח גדול ועבודה. ואם היו כל העניינים והמזונות והבגדים מוכנים לאדם בלא טורח, אז לא היה כמה מצוות, כגון הצדקה, הגזלה, הגנבה והחמדה, ורבות מצוות כאלה. גם לא היה אדם בוטח באלוהים. ועל זה גנז חזקיהו מלך יהודה ספר הרפואות (פסחים נו, א), כדי שיבטח החולה באלוהים יתעלה ולא ברפואות. גם אם היה אדם בטל ממלאכה ולא היה טורח אחר מזונותיו, היה בועט ורודף אחר העבירות, כדכתיב: "וישמן ישורון ויבעט" (דברים לב, טו). ואמרו רבותינו זיכרונם לברכה: "יפה תלמוד-תורה עם דרך-ארץ, שיגיעת שניהם משכחת עון" (אבות פ"ב מ"ב). 

אך עתה מסר השם יתעלה שתי עבודות ביד האדם: 
האחת - עבודתו, 
והשנית - עבודת התורה. 
וצריך האדם להיות ממוצע בית שתי העבודות, וליחד שעות מיוחדות לעבודת התורה ולעבודת עולם הזה. וצריך שתתחזק, שתעשה עבודת שניהם לעולם לטוב לך לאחריתך, ולא יהיה אחד מפסיד לחברו, כמו שנאמר: "אביך הלוא אכל ושתה ועשה משפט וצדקה, אז טוב לו" (ירמיה כב, טו); ואומר: "טוב אשר תאחז בזה, וגם מזה אל תנח את ידך" (קהלת ז, יח). וצריך שיבטח בשם יתברך שיצליחהו בעסקיו, ולא יבטח על מלאכתו ועסקיו, אך יחשוב אשר מלאכתו ועסקיו הם דרך לפרנסתו מאת השם יתברך; כמו אדם הבוקע עצים בגרזן, אף-על-פי שהגרזן חותך העץ, אין הכוח בא מן הברזל, אלא מן האיש הבוקע עם הברזל לחתך בו העץ. ואדם שיש לו מלאכה או איזה עסק שיהיה, שמפרנס בו בני-ביתו, לא יחשוב: לולי המלאכה ההיא היה הולך לאבדון; אך יבטח בבורא יתעלה, ויחשוב: אם לא היה לו עניין זה העסק שעוסק בו, הבורא יתברך ימציא לו פרנסתו בעניין אחר, כי כל מעשה ידיו וצרכיו ביד האל הוא, והרבה שלוחים למקום, כמו שאמר הכתוב: "כי אין לה' מעצור, להושיע ברב או במעט" (שמואל-א יד, ו), ואומר: "כי הוא הנתן לך כח לעשות חיל" (דברים ח, יח), ואומר: "לא בחיל ולא בכוח, כי אם ברוחי, אמר ה' צבאות" (זכריה ד, ו). 

וכן האדם אשר כל חיותו וצרכיו תלויים באדם אחד, לא ישים בטחונו בלבו על האדם ההוא, אך ישים שורש בטחונו מעמק הלב בבורא יתברך; ואין די מה שאומר כן בלבו, אלא יתן שבח והודיה לבורא יתברך על זה אשר לא עזר חסדו מאתו. וקח בידך משל נאה על עניין זה, והוא כמו מאה עיוורים ההולכים זה אחר זה, וכל אחד שם ידו על כתף חברו, ובראש כולם יש איש הרואה, והוא מנהיג כולם אחריו. הנה כל אחד יודע, אף-על-פי ששם ידו על כתף חברו והוא מנהיגו, שאין זאת ההנהגה באה מכוחו, אך כולם נמשכים אחר האיש הרואה הראשון, ואם יהיה נשמט מהם, ייכשלו כולם ויפלו. זה ישים האדם אל לבו, ויחשוב שהקדוש-ברוך-הוא המנהיג, וכולנו כעורים, וכל אחד ממנו מסתייע ונעזר בעזר חברו, אך אין כח בחברם לולי המנהיג העליון הנותן כל דרכיו ישרים ואין להרהר אחריו. וכמו שהמתפרנס לא יחשוב אלא בקדוש-ברוך-הוא, כך המפרנס לא יתגאה שהוא מפרנס, אך הוא כעיוור המנהיג עיוור חברו בעזרת המנהיג הראשון, שהוא הרואה. ועל זה נאמר: "והולכתי עורים בדרך לא ידעו, בנתיבות לא ידעו אדריכם, אשים מחשך לפניהם לאור, ומעקשים למישוש" (ישעיה מב, טז), ואומר: "והעורים הביטו לראות" (שם פסוק יח), ואומר: "מי עיוור כי אם עבדי, וחרש כמלאכי אשלח, מי עור כמשולם, ועור כעבד ה'" (שם פסוק יט). 

והנה כל הדברים שבוטחים בו בהקדוש-ברוך-הוא,  הם שמונה חלקים: 

האחד - עניין גוף האדם בלבד. 
השני - עניין פרנסתו. 
השלישי - עניין אשתו. 
הרביעי - חובת הלבבות ואיברים שהוא מתייחד בתועלתם ונזקם. 
החמישי - חובת האיברים אשר תועלתם ונזקם לאחרים. 
השישי - גמול עולם הזה. 
השביעי - גמול עולם הבא הצפון לצדיקים. 
השמיני - גמול ימות המשיח. 

הביטחון הראשון, עניין גוף האדם, הוא: שישליך נפשו וימסור עצמו על רחמיו הגדולים, וידע שאין לו עצה והנהגה אלא ברשותו ובגזרתו. ואף-על-פי שכל בריאת איבריו ומידת ימיו קשורים בגזרת הבורא יתברך, מכל-מקום יש לאדם להתגלגל להרוויח כל צרכיו ולהציל נפשו ולתקן לו הרפואות, ויבטח באלוהים שירפאהו, והרופא והרפואה באים לו מאת השם יתברך לרפאהו, ולא יניח עניין זה אלא על האלוהים לבדו שיתן לו היכולת והכוח. ואל יאמר אדם: הואיל ואני קשור בגזרת הבורא יתברך, אלך בדרכי הסכנה ואשתה סם המות! הלוא מצינו בשמואל באמרו: "איך אלך ושמע שאול והרגני" (שמואל-א טז, ב), אף-על-פי שאמר כך, לא נחשב כמי שממעט בביטחונו, והקדוש-ברוך-הוא השיב לו: "עגלת בקר תקח בידך" (שם). ועל המכניס עצמו בסכנה, ואומר: אני בטוח בשם יתברך! עליו נאמר: "וכסיל מתעבר ובוטח" (משלי יד, טז). והתורה הזהירנו על זה, כמו שכתוב: "לא תנסו את ה' אלהיכם" (דברים ו, טז). והמכניס עצמו לידי סכנה וממית עצמו, עונשו גדול ממי שממית אחרים. 

הביטחון השני, מעניין הפרנסה: תהיה ביטחון שלו על השם ברוך הוא, שיזמין לו צרכיו ומזונו כדי סיפוקו, ולא ידחק השעה לרדוף אחר כמה עניינים המטרידים אותו מהתעסק בתורה. וכאשר יבטח באלוהים, ימצא מנוחת לבו ושלוות נפשו, ולא ירדוף יותר מדי; אך יהיה די לו במה שיכול למצוא בשעה מיוחדת, והשעות הנשארות יטרח בהם לקנות חיי עולם הבא. וכן אמרו: תרבה בישיבה ותמעט בעסק, עשה דברי-תורה עקר ועסקך טפל (ספרי ואתחנן ו, ז). ועניין זה הוא הגדול שבניסיון האדם, שלא יטרידו אותו רוב טרדות של עולם זה וישכח אחריתו. לכן יבטח באל שיספיקהו צרכיו וסיפוקו, ויהיה לו שעול פנויות לפנות לבו לאלוהים. 

הביטחון השלישי, בעניין אשתו ובניו וקרוביו ואוהביו: אם הבוטח הזה נכרי, וגר בלא אשה וקרובים וחברים, ייקח לו האלוהים לקרוב ולחבר, דכתיב: "זה דודי וזה רעי" (שיר-השירים ה, טז); ויחשוב: כל מי שיש לו קרובים, לאחר זמן מועט ישוב לקבר נכרי, ובדד ישב, ולא יועיל לו לא קרוב ולא בן ולא חבר, ולא יתחבר עמו אחד מהן. ויחשוב אחר-כך טרדתו מקרובים המוטלים עליו, ויחשוב זה לטובה, שאם היה לו עסק בענייני העולם הזה יהיה טורחו מרובה ולא יהיה לו מנוחה. ואם הוא עוסק בענייני אחדותו והמצוות ויחוד לבו לאלוהים, יהיה לבו יותר פנוי ומיוחד בעת שהוא לבד בלא קרוביו, אין ספק. ועל-כן היו הפרושים המייחדים האל בלבבם בורחים מבתיהם ומקרוביהם אל ההרים, כדי שיפנו לבבם אל האלוהים. ואם היה הבוטח בעל אשה ובנים וקרובים ואוהבים, יבטח באלוהים שיתן לו כח לשלם להם מה שחייב להם ולעשות חפציהן, ויבטח שיהא לבו עימהם ויורה אותם דרכים בענייני התורה ובעבודת הבורא, ולא בשביל שהוא מצפה שיבוא לו רווח מחמת זה מהם, ולא שיכבדוהו עבור שהוא מראה להן דרך הישר, ולש להשתרר עליהן, אלא יעשה כדי לקיים מצוות הבורא ברוך הוא לבד. ויחשוב, שהוא שלוחו של מקום ללמד לקרוביו ולאוהביו, ולא יחזיק טובה לעצמו ולא יגבה לבו עליהן. ואם יצטרך מקרוביו וימלאו חסרונו, יחשוב שהן שלוחים של מקום ברוך הוא למלאת חסרונו, ולא יבטח בהן כלל. ואם יבקש מהן דבר וישיבו פניו ריקם - אל ישים עליהם חטאת, אך יחשוב כי הרבה שלוחים למקום למלאת חסרונו. 

הביטחון הרביעי, בעניין חיוב הלב: שהאדם מיחד לבו בתענית ובתפילה ובשאר המצוות כולם, ונמנע מן העבירות. וצריך שילך בכל כוחו לקיים המצוות, ויתפלל בלב נאמן ובמחשבה נקיה ובכוונה לשמו הגדול. ובזה אנו חייבים לבטח עליו ולהתחנן אליו לעזר אותנו ולהורות לנו הדרכים הישרים, כמו שאמר דוד עליו השלום: "הדריכני באמתך ולמדני" (תהילים כה, ה), ואומר: "הדריכני בנתיב מצוותיך" (שם קיט, לה), ואומר: "דרך אמונה בחרתי" (שם שם, ל). וכל זה ראיה שהיה בוחר במעשה העבודה. ויתפלל על שני דברים: 

האחד - לחזק לבו בייחודו באלוהים, ושירחיק מלבו טרדת העולם הזה; 
והשני - לחזקו בגופו ואיבריו, שיוכל להתחזק במעשים הטובים. וזה מה שאמר, שיצליחהו בגופו ובייחוד לבו לאלוהים. 

הביטחון החמישי, הוא חובת האיברים אשר הוא עוסק להיטיב לאחרים, כגון הצדקה, וללמד החוכמה לתלמידים, ולצוות על הטוב ולהרחיק מן הרע, ולהשיב רשעים אל האלוהים, ולסבול חרפתם בעת שהוא מזהירם על העבודה ומאיימם בגמול ועונש. ויטרח בכל כוחו לדברים האלה לעשות, ויבטח באלוהים שיעזרהו, וישלים חפצו להתקרב בזה אל האלוהים בלבד, ולא לקנות שם עליהם וכבוד ביניהם, ולא לצפות הגמול מהן, ולא להשתרר עליהם. ויזהר כפי יכולתו להסתיר, ואם לא יכול להסתיר - יזכור, שכל התועלת והנזק לא יהא מן הברואים כי אם ברשות הבורא יתברך. ובכל זה ישים בטחונו בשם יתברך. וכאשר יגלגל השם יתעלה מצווה על-ידו, יחשוב בלבו כי הוא טובה מאת הבורא יתעלה, שהיטיב אליו, ולא ישמח אם משבחים אותו בני-אדם. 

הביטחון השישי, בעולם הזה: שיבטח באלוהים שלא יאכילהו בעולם הזה חלק הראוי לו בעולם הבא, ויבטח בו שישמרהו מפגעי העולם ומתחלואים ומדבר ומחרב ומרעב ומשאר הרעות המתרגשות לבוא בעולם. וכשיבטח, לא יבטח בשביל מעשיו הטובים, אך יעשה כל מעשיו בשביל האל יתעלה, אשר גדלו ונשאו בעולם הזה והיטיב לו, אין רגע מכל ימי חייו שאין טובות הבורא עליו. ויחשוב, שאם היו מעשיו כפלי-כפלים, לא היה אחד מריבוא ממה שיש עליו לעשות מחמת טובות האל יתברך, שהם עליו בכל רגע. ואחר שיחשוב כל זה, יבטח על חסדי השם ברוך הוא, שהוא הגומל חסד, הוא המרחם יותר ממעשיו של אדם, כי ברחמיו נותן לחם לשרצים ולבהמות ולחיות ולעופות, והוא זן מקרני ראמים ועד ביצי כנים (ע"ז ג, ב), וכאשר מרחם על אלו לא בשביל מעשיהם הטובים, כך ירחם עלי. 

הביטחון השביעי, שיבטח על המלך מלכי המלכים המושל על כל, ברוך הוא, שיביא בימיו תשועה לישראל, ויבנה ירושלים, ויבנה בית-המקדש בימיו. ולא תהיה כוונת בטחונו כדי לחיות בשלוה גדולה כאשר תהיה בימים ההם, ולאכול הפרות הטובות ולשתות יין עסיס, אך תהיה כוונת בטחונו שיהיה בימים ההם כדי לעבוד הבורא יתברך, כי בימים ההם יסיר יצר הרע מלב עמו, וכולם - קטנים וגדולים - ידעו את השם, ולא יהיה להם מונע, לא דבר ולא רעב ולא מלחמה ולא טרדה, אך כולם יהיו פנויים, וכולם ישיגו השגה גדולה בידיעת הבורא יתברך, ובימים ההם תרבה הדעת, כדכתיב: "כי מלאה הארץ דעה את ה' כמים לים מכסים" (ישעיה יא, ט). 

הביטחון השמיני, על עניין עולם הבא, אשר בו נעימות לאין קץ ואין חקר, ואין הפה יכול לספר יפי העולם ההוא, ואין העין יכולה לראות זיו הדרת הצדיקים, ואין שם לא אכילה ולא שתייה. אם כן מה תענוג יש שם? לכך צריך שתבין ותדע, כי כאשר לא ידע העוף תענוג הדג השט במים, כי התולדה שלהם הם הפוך זו מזו, כי עוף ימות במים והדג ימות ביבשה; כך מי שהוא בעולם הזה, הנשמה מערבת בגוף, לא תוכל לדעת תענוג הנשמות, כי אין לנו אלא תענוג הגוף, אבל תענוג מתענוגים העליונים לא נוכל להשיגם ולא נוכל להכיר אותם אלא אחר רוב המחשבה, וזהו מחמת שאנו בעולם הגופים, ועל-כן לא נכיר כי אם תענוגים האובדים והפוסקים, אבל תענוגי הנשמה הם תמיד בלי הפסק, ואין בין אותם התענוגים ובין אלו התענוגים חבור ושתוף ולא קורבה בשום עניין. ומי שיזכה אל מעלה ההיא אחר מותו, לא יאהב אלו התענוגים, כאשר לא יאהב המלך לחלץ מעליו יקר תפארתו ולשחק בחוצות עם הנערים. ולפעמים יהיה שהמלך קטן בשנים, ויגביר עליו שטות הקטנים, וישחק עם הנערים, ויניח יקר המלכות, וזהו מחמת שאין לו דעת לבחון בין שני הדרכים, כאשר אנחנו מגבירים תענוג עולם זה על תענוג עולם הבא מחמת חסרון דעתנו ומעוט הכרתנו עולם הנשמות ותענוגיו. 

ובעולם הזה תוכל להכיר קצת עולם הנשמות מתענוגי הנשמות בלא אכילה ושתייה, כגון בני-אדם המתנקמים בשונאיהם, וכגון הכבוד בעת שמכבדים בני-אדם, וכשאדם רואה דברים יפים או כשרואה אדם בנו החביב שלא ראה אותו זמן מרובה, או כששומע בשורות טובות. ובכל אלה יש תענוג גדול בלא אכילה ושתייה, ואם זה בעולם הגופים, שאנחנו רואים שהנשמות נהנות, מזה תבין תענוג הנשמות כשתעלה לשמי מרומים ותהנה מזיו העולם העליון ומזיו השכינה. ואין לתענוג ההוא ספור ולא תאר, ולא נוכל לדמותו לשום תענוג בעולם הזה, אלא כמו שאמר הנביא, שהיה תמה ונפלא על יקר עולם הבא: "מה רב טובך אשר צפנת ליראיך" (תהילים לא, כ). ועל עולם הבא אשר הוא סוף כל אדם, ישים בה' בטחונו על שיגיעהו לעולם העליון, ואל ישליכהו מלפניו. ואין לו ביטחון בלא מעשים טובים, אך אחר שיעסוק בכל יכולתו בתורה ובמעשים טובים יעלה אל מדרגות החסידות הראויות לעניין זה, והוא שיוציא אהבת עולם הזה מלבו, ויכניס במקום ההוא אהבת הבורא ברוך הוא, וימסור עצמו על קדושת השם יתברך. ואם יעשה כך, יבטח בבורא יתברך שיתחסד עמו כמו שהתחסד עם כל הנביאים והחסידים. 

הבוטח בה' מידה טובה גדולה היא מאוד, וצריך האדם תיקון גדול טרם יבוא בעמק הביטחון. הבוטח בה' מזומן לקבל חסד, כדכתיב: "והבוטח בה' חסד יסובבנו" (תהילים לב, י); ולא אמר "יסובבנו" אלא בשביל אשר הבוטח צריך לפרץ כמה פרצות שאינם טובים לו בעולם הזה: צריך להוכיח את הרבים, ואף-על-פי שצריך לירא מהם פן יזיקוהו בגופו ובממונו; וגם צריך להתייאש מקרוביו ומאוהביו, שלא ישתתף עימהם כשאינם הולכים בדרך טובה ושלא יחניף להם; גם צריך לעזוב הרבה עסקים בעולם הזה ולפנות לבו מהבלי העולם ולעסק בתורה - וזה צריך ביטחון גדול, ועבור כן אמר הכתוב "חסד יסובבנו". 


והביטחון אי אפשר בלא אמונה דכתיב: "ויבטחו בך יודעי שמך" (תהילים ט, יא); כי היודעים שמו הגדול ומכירים גדולתו וגבורתו, והמאמינים בכל לב, המה יכולים לבטח בו, כי הביטחון והאמונה הם שותפים: אם אין אמונה - אין ביטחון. והאמונה ראש התורה, דכתיב: "אנכי ה' אלוהיך וגו', לא יהיה לך אלוהים אחרים" (שמות כ, ב-ג;, ואם לא מאמין - מה יועיל תורתו? ובזמן שאדם מאמין מעמק הלב, שהבורא יקים כל מה שכתוב בתורה לעשות פורענויות לחוטא ומשלם שכר למקימים אותה, אז שומר התורה, כי אין שום גנב וגזלן אם יודעים בודאי שיהיו נהרגים על גנבתם וגזלתם ולא יהיו יכולים להימלט היו נמנעים, וכל הגנבים והגזלנים הם בוטחים להינצל לעולם, ועל-כן עושים מה שלבם חפץ. גם-כן החוטא, אם היה מאמין בודאי על גודל עונשו, לא היה חוטא. לכן כל התורה כלולה באמונה, כדכתיב: "וצדיק באמונתו יחיה" (חבקוק ב, ד); ועל אברהם נאמר: "והאמן בה' ויחשבה לו צדקה" (בראשית טו, ו) - ועל כל הטובות לא נכתב כן; ועל משה נכתב: "בכל ביתי נאמן הוא" (במדבר יב, ז), ואמרינן במדרש (שמות-רבה כב, כג): גדולה האמונה לפני הקדוש-ברוך-הוא, שבזכות האמונה שהאמינו אבותינו שרתה עליהם רוח-הקודש ואמרו שירה, שנאמר: "ויאמינו בה' ובמשה עבדו - אז ישיר משה ובני ישראל" (שמות יד, לא - טו, א); ונגאלו בזכות האמונה שהאמינו, דכתיב: "ויאמן העם" (שם ד, לא). ואמרו שם: כל המקבל מצווה אחת באמונה, כדאי הוא שתשרה עליו רוח-הקודש. והגלויות מתכנסות בזכות האמונה, שנאמר: "תשורי מראש אמנה" (שה"ש ד, ח), ואומר: "וארשתיך לי באמונה" (השוע ב, כב). 


ועתה נחזור לעניין השמחה: 

כי המאמין בלב שלם והבוטח בעזר הצור, הוא שמח לעולם והוא סובל כל דבר, כמו החולה שאוכל סמים המרים בשביל הרפואה. והסובל הוא חפשי מדאגת העולם. גם הסובל מסתפק במעט שיש לו, כי יאמר: די לי במה שגזר לי הבורא. ועתה הבט וראה, כי השמחה כוללת הכל. כי כל האדם הדואג על העולם הזה, אין לו מנוחה, ותמיד הוא מחשב להרוויח ממון, ולא יסתפק במה שחלק לו האל. לכן השמח בחלקו הוא עשיר אף אם הוא עני (עיין אבות פ"ד מ"א), כי ישמח באלוהים שהוא חלקו ונחלתו. וכן כתיב: "חלקי ה' אמרתי" (תהילים קיט, נז). וכן הוא אומר: "ישמח לב מבקשי ה'" (שם קה, ג). ומידה הזאת בנפשות הצדיקים, שהם בנעם שלם בעניין עבודתם ובשמחה גדולה בפרישותם, כמו שנאמר: "שמחו בה' וגילו צדיקים, והרנינו כל ישרי לב" (שם לב, יא); וכן הוא אומר: "אור זרוע לצדיק ולישרי לב שמחה" (שם צז, יא). לכן ישים כל האדם שמחתו על התורה, ובעת שיעשה המצוות ישמח בלבו על שזכה להיות עבד למלך עליון אשר בני מעלה ישתחוו לו, וכן אמר דוד: "שש אנכי על אמרתך כמוצא שלל רב" (שם קיט, קסב). וכל העושה המצוות בשמחה, יש לו שכר אלף ידות יותר ממי שהמצוות עליו למשא. אברהם ודוד כל היום כולו היו עוסקים בתורה, ומפארים ומשבחים בשירות ותשבחות להקדוש-ברוך-הוא להרים קול בשמחה (עיין שבת לא; ב"ר נו, כ). ואז מצליח בכל דרכיו, וטוב טעמיו, ושולח רוח-הקודש בקרבו, ולבו שמח, ומתמלא אהבת הקדוש-ברוך-הוא, ונפשו קשורה בגיל, ומגלה לו רזים וחידושים של מעלה, לפי שהיה ירא השם ברוך הוא וישר, ונכנס הטעם בקרבו. וזהו שאמר שלמה: "נפשי יצאה בדברו" (שיר-השירים ה, ו); "ותעלזנה כליותי בדבר שפתיך מישרים" (משלי כג, טז). וכן אמר דוד: "ברכי נפשי" (תהילים קג, א) - לפי שהנפש ממעלה העולה למעלה, וכשהיא יודעת עניין סודה היא תאהב את בוראה ותסגל מצוותיו. 

וכאשר תגיע הנפש אל המחתה והמעלה אשר היא דומה לו, אז תייחדהו במצפוניה ותשעשע בחדריה, ובכל עת ובכל רגע חושקת אהבתו וזוכרת אותו בלילה על יצועו, אז השם ברוך הוא שולח בה חשק השמחה, והלב יבער וידלק מרוב חשק האהבה, כעניין שנאמר: "שוש אשיש בה', תגל נפשי באלהי" (ישעיה סא, י). ואשרי הנפש הזוכה לאותה שמחה. ואין השכינה שורה אלא מתוך שמחה (שבת ל, ב), וכל הנביאים לא היו מתנבאים בכל על שירצו, אלא מכונים דעתם ויושבים שמחים וטובי-לב ומתנבאים, שאין הנבואה שורה מתוך עצלות ולא מתוך עצבות אלא מתוך שמחה (מידה"ג ויגש מה, כז), לפיכך בני הנביאים מביאים לפניהם נבל ותף וכינור ומבקשים הנבואה, כדכתיב: "והיה כנגן המנגן ותהי עליו יד ה'" (מלכים-ב ג, טו). 


תפארת הנשמה - שתתפאר בתפארת השמחה אשר תשמח בה' ותבהיק זיו יראתך להבהיק יקר הודע, ויערב אור חמדתך ליוצרך באהבת תשוקת חשק תאוות עליון להתעטר עטרת יפי המחשבות הזכות הטהורות, ותהיה נוהמת מגודל עליצותה לידידה ידיד עליון, ותתקשר בקישורי חבה, ותהיה דורשת וחוקרת אחר המעלות לאור באור החיים, ובעת אשר היא מתרוממת ומגדלת ומגלגלת לדעת קדושת יוצרה ומדבקת באמונה לבורא יתברך, אז היא מתפשטת בחידוש גיל ומרחבת בשמחתה, באותה שעה מתקדשת קדושת קודש הקודשים, ואז מתאווה ונושאת חן לפני מלך מלכי המלכים, ובעת ההיא מתייקרת ומתייפה ומתהדרת בהדרת גאון עז תקף הדרתה, ואז העליון יסגלנה להצהיר זיוה, להכניסה בחדרי זהר ולצררה בצרור החיים. והרחמן ישימנו מאנשי עבודתו השמחים. 

עוד יש תועלת בשמחה, כמו שני אנשים שאמרו עליהם שהיו מבני העולם הבא בשביל שהיו אנשים שמחים, וכשהיו רואים איש עצב היו משמחים אותו, וכשהיו רואים שנים מתקוטטים זה עם זה, היו אומרים להם מלי דבדיחותא עד שהיו עושים שלום ביניהם. וכן לעניין ההלכה, מתחילין במלי דבדיחותא לפתח הלב ללמד בשמחה, אך לא שמחת נבל ושמחת הבל, אלא דברי המצוות המשמחים את הלב, כדכתיב: "פקודי ה' ישרים משמחי לב" (תהילים יט, ט) - וכל זה בשמחת מצווה. 

וכן כשיש לאדם שום ייסורים, ישמח גם-כן. וכן אמרו חכמים: חביבין יסורין (ב"מ פה, א). ועוד אמרו חכמים: כל השמח בייסורים שבאין עליו מביא ישועה לעולם (תענית ח, א). וירגיל פיו לומר "גם זו לטובה" (שם כא, א), או "כל מה דעבד רחמנא לטב עבד" (ברכות ס, ב), כי יש כמה רעות אשר סופם טובות, וכן דרשו רבותינו על מקרא זה "אודך ה' כי אנפת בי, ישב אפך ותנחמני" (ישעיה יב, א). 

משל בשני בני-אדם, שהלכו לעבר בספינה. האחד ישב לו קוץ ברגלו, עד שלא היה יכול לילך בספינה, וחברו נכנס בספינה לעבר, התחיל זה לקלל את יומו. לימים שמע שנטבעה הספינה ומתו האנשים אשר בה, אז התחיל זה לשבח לבורא יתברך, כי ראה שהיה זאת כדי להחיותו (נדה לא, א). לכן ישמח אדם בייסורין ובשאר נזקין שיהיו לו, כי אינו יודע מה טובה עתידה להיות לו מהם. וכן עשה נחום איש גם זו (תענית כא, א). 

עוד טובה, לשמח חתן וכלה, שנאמר: "קול ששון וקול שמחה, קול חתן וקול כלה" (ירמיה ז, לד). ומאוד יזהר שלא לשמחם בנבול פה, כי זאת השמחה היא אף וחמה וקצף; ולא שמחת אנשים ונשים יחדו, כי זאת השמחה היא קלות ראש; ואפילו בשעת ההספד והאבל אמרינן: אנשים לבד ונשים לבד (סוכה נב, א), כל-שכן בשעת השמחה. ודרשינן: "והצנע לכת עם אלוהיך" (מיכה ו, ח) - זו הוצאת המת והכנסת כלה לחופה (סוכה מט, ב). 

גם צריך לשמח בשבתות וימים טובים ופורים, כי כולם לזכר יציאת מצרים ולזכר הנסים שהפליא עם בחיריו, לכן ישמח בלבו בזכרו חסדי המקום וגדל טובותיו עם עושי רצונו, ובעבור כן מתקנים מטעמים ומלבושים יקרים ושותים יין כדי לשמח הלב. ויזהר שלא ישמח בשמחה ההיא על ההבלים, אלא ישים השמחה על אהבת השם יתברך, ויתגעגע בשעשוע אהבת הצור, וישמח ויגיל בשמחת אדון כל, אשר צווה להתענג ביום ההוא ולשמח. גם יזכור בימים ההם נעם עולם הבא, אשר היא תכלית הנעימות. ונאה לאדם בעת ההיא שמתענג בתענוגים, שיזכור התענוגים הגדולים ויתאווה להם, כדכתיב: "אז תתענג על ה'" (ישעיה נח, יד). 

גם ישמח כשיראה שמחת הרשעים ותענוגי הפושעים ויחשוב: אם לעוברי רצונו כך לעושי רצונו על אחת כמה וכמה (נדרים נ, ב). ועל זה אמר דוד: "נתתה שמחה בלבי מעת דגנם ותירושם רבו" (תהילים ד, ח). משל: זה דומה למלך שזמן אורחים, וכשהגיעו לחצר המלך ראו שהכלבים אוכלים אווזים ותרנגולים, אז שמחו האורחים ואמרו: אם כלבים כך, אנו המזומנים לסעד עם המלך מה יהיה לנו (מדרש שוחר טוב, ד, יא). ואין לשמח בטובתו ולא ישמח בשום עניין אלא בעניין המביאו לעבודת המקום ברוך הוא. 

צריך אדם שלא לשמוח על דבר שהוא טוב לו ויש בו תקלה לאחרים, כגון אדם שיש לו תבואה - לא ישמח אם יהיה יקר ורעב, כי בשביל טובתו לא ישמח בתקלת העולם. גם לא ישמח במיתת האדם אף-על-פי שיהיה לו ירושה ממנו או שאר טובות. סוף דבר: לא ישמח בתקלת שום אדם בשביל הנאתו, ועל זה נאמר: "ואהבת לרעך כמוך" (ויקרא יט, יח). וירגיל את לבו להיות שמח כשיש לאחרים טובות, וביותר ישמח בראותו בני-אדם המחזרים על מצוות לעשות רצון הבורא יתברך. ולא ישמח ולא ימלא פיו שחוק, כי עכשיו ערבה כל שמחה (ברכות לא, א), כי ביום שהיה שוחק בו רבנו הקדוש היה באה פורעניות לעולם (נדרים נ, ב). וכן עד כאן הביא רבי ירמיה לרבי זירא לידי גיחוך ולא גחיך (נדה כג, א). ומתי יש לשמח ולשחק? בעת אשר תחזר השכינה לציון, שהיא שמחה גדולה, כדכתיב: (תהילים קכו, ב): "אז ימלא שחוק פינו ולשוננו רנה, אז יאמרו בגוים הגדיל ה' לעשות עם אלה" (ברכות שם). 


~ שער העשירי - שער הדאגה


הדאגה . זאת המידה היא רעה ברוב ענייניה, והיא נכרת על כל הפנים, כדכתיב: "וירא אתם והנם זעפים" (בראשית מ, ו), וכתיב: "מדוע פניך רעים ואתה אינך חולה" (נחמיה ב, ב). ואמר אחד מן החכמים: איני מוצא כלל באנשי נפשות העליונות סימן דאגה. 


הדואג על עולם זה להשיג מאומה הוא מגונה מאוד, והיא לא נמצאת כלל באנשים הבוטחים בה' ומאמינים בו. הדאגה והיגון הם מכלים הל והם חולי הגוף. והדאגה הרעה שבכל הדאגות הוא, שירדוף אחר העבירות, ובעת שלא ימצא כל חפץ לבו אז הוא דואג ומצטער. הדואג על עולם זה הוא רחוק מאוד מן התורה והמצות והתפילה, לכן יחוש מאוד לתקן המידה הזאת להסיר אותה ממנו. ואין צריך להאריך ברעתה, כי כל הטובות הבאות מן השמחה הם הפוך הדאגה. 

ועתה התבונן! גם יש בדאגה דרכים טובים, כמו שאמר הנביא: "מה יתאונן אדם חי, גבר על חטאו" (איכה ג, לט). החוטא צריך להגדיל יגון בלבבו ולהתאנח במרירות הלב על שמרד נגד יוצר הכל. אם הפסיד דינר - קשה בעיני האדם, ואם אבד עשרו ויצא נקי מנכסיו - הלוא נפשו עליו תאבל; וכן על הצרות כאבם נצח ויגון בלבבו. ויותר ראוי שיצטער ויאנח על שהמרה נגד השם יתברך ולא זכר חסדיו וטובותיו עליו. 

דע, כי מדרגות התשובה הכל לפי עצם היגון, כי היגון בא מאת טהר הנפש, הנשמה העליונה, ועל-כן מקובל היגון והדאגה לפני השם יתברך. 

והמשל בזה: 

המלך אשר הכעיסוהו ילידי ביתו הקרובים אליו, והם מאצילי הארץ הנכבדים - יתן להם יותר חנינה וחמלה מחמלתו על הרחוקים והפחותים. 

לכן יחמול השם ברוך הוא על הנשמה שהיא מצטערת ודואגת על חטאתיה. וכן אמר דוד: "ה' נגדך כל תאותי, ואנחתי ממך לא נסתרה" (תהילים לח, י). הדמעות באו מן היגון והדאגה. והנה שערי דמעות לא ננעלו (ב"מ נט, א), דכתיב: "פלגי מים ירדו עיני על לא שמרו תורתע" (תהילים קיט, קלו), וכתיב: "כי עוני אגיד, אדאג מחטאתי" (שם לח, יט). ולעולם ייקח יגון בלבבו על מה שעבר, וידאג על העתיד, ויירא תמיד שמא לא השלים חוק התשובה. וכתיב: "אשרי אדם מפחד תמיד" (משלי כח, יד), - אפילו אם היה עכשיו זכאי וצדיק גמור, יירא לעולם שמא יבוא חטא לידו. 

וכן מצינו ביעקב, אף-על-פי שאמר לו הקדוש-ברוך-הוא "ושמרתיך בכל אשר תלך" (בראשית כח, טו), היה ירא שמא יגרם החטא. וכן אמר דוד: "לולא האמנתי לראות בטוב ה' בארץ חיים" (תהילים כז, יג), אף-על-פי שהיה יודע שהיה חסיד גמור, שמא יגרם החטא שלא יבוא לנעם הצדיקים (ברכות ד, א). ולעולם ידאג שמא אין עבודתו מקובלת לפני המקום ברוך הוא, ושמא הוא מאותם שנאמר עליהם: "מי בקש זאת מידכם רמס חצרי" (ישעיה א, יב). על-כן יוסיף אמץ. ומעשה בחכם אחד, שראה אדם אחד דואג. אמר לו: אם דאגתך על עולם זה - ימעט השם יתעלה דאגתך; ואם דאגתך על עולם הבא - יוסיף השם ברוך הוא דאגה על דאגתך. 

והדאגה מועלת לעניין התורה שיחזר תמיד אולי ישכח גם הדאגה מועלת לעניין שלא יריב עם אדם בחנם, כי ירא פן ישיגהו היזק מן המחלקת. אך בלילה כשאדם קם ללמד, לא יירא משדים בקומו ממיטתו, ויחשוב: כמה הולכים יחידים בלילה ולא היה להם הזק, ויבטח בשם ברוך הוא ויקום ולא יפחד. רב וחסיד רחוק מעירו לא ימנע מלילך שם ללמד משום פחד הדרכים, כדרך שאמר העצל: "ארי בחוץ, בתוך רחבות ארצח" (משלי כב, יג); אלא יחשוב שרוב העולם הולכים ואינם נזוקין, גם הוא כך לא ימנע מחמת הפחד, כי "שלוחי מצווה אינם נזוקין" (פסחים, ב). 

סוף דבר: בכל דאגותיו ויגוניו יכוון לשם שמים. מת לו מת, יתאבל ויבכה ויצטער, כי אולי מת בעבור שחטא, ובעבור אבות בנים מתים, והנה הוא כאלו הורגו, ויעשה תשובה וגדרים, ויתחנן לבורא יתברך. אם מת אדם כשר, יצטער ויבכה עליו, ואותם הדמעות הקדוש-ברוך-הוא סופר אותם וגונזם בבית גנזיו, כמו שנאמר: "שימה דמעתי בנאדך הלא בספרתך" (תהילים נו, ט). ואם יש צרה, כגון רעב ודבר או שאר פורעניות וכיוצא בהן - לעולם ידאג שמא עונותיו גורמות העניין, כי עכן מעל בחרם ונפלו כמה אלפים (יהושע ז), וישוב לשם ברוך הוא כפי כוחו. הלוא מצינו שאליהו לא דבר עם רבי יהושע בן לוי עבור שאריה אכל יהודי תוך שלוש פרסאות קרוב לעירו, כי היה לו לבקש רחמים שלא תהיה תקלה סביביו (מכות יא, א), לכן יפחד תמיד מאלו העניינים. וכן מצינו, כשהיה רעב שלוש שנים בימי דוד, חפש באיזה עון בא הרעב, לבסוף מצא שבשבילו בא הרעב (יבמות עח, ב). 

לכן בכל תקלה ידאג שמא מחמתו באה. ואם יש לו מזל טוב ושלוה, ידאג שמא יאכל בעולם הזה את העולם הבא. אם הוא עני מיוסר בייסורין, ידאג שמא העני והייסורין הם פרי עונותיו והקרן קימת לו לעולם הבא. ואם בטל מדברי-תורה מחמת העני והייסורין, ידאג יותר. אם הוא חכם בתורה - שמא לא יהיו מעשיו לפי חכמתו; ואם אינו חכם, ידאג על זה כי אינו יכול להעמיק בשורש החסידות. ואם מכבדים אותו, יזהר שלא ישמר בכבוד ההוא, אך ידאג שמא באותו כבוד יקבל שכרם. ואם הוא חכם ונבזה בעיני העולם, ישמח בזה, אך ידאג שמתוך שהוא מבוזה אין העולם מקבלים תוכחותיו. 

עוד טובות הדאגות והאנחות כדאיתא בתנא דבי אליהו (פרק ד): כל חכם וחכם מישראל שיש לו דברי-תורה לאמיתו, ומתאנח על כבודו של הקדוש-ברוך-הוא ועל כבודו של ישראל שנתמעט, ומחמד ומצפה על כבוד ירושלים ועל בית-המקדש ועל הישועה שתצמיח בקרוב ועל כנוס גלויות - השם ברוך הוא משרה בקרבו רוח-הקודש. לכן ידאג ויבכה על התורה שנשתכחה, ויאנח על יראי השם ברוך הוא אשר נמאסו, ויתמרמר על מעוט חסידות ועל ישראל עם ה' אשר נדרסים ברגל, ויעלה ירושלים על ראש שמחתו, ויזכה לראות בשמחתה, כדכתיב: "שיאו אתה משוש כל המתאבלים עליה" (ישעיה סו, י). 

השם ברוך הוא ברוב רחמיו יזכנו להיות מן הרואים בכבודה של ציון, כדכתיב: "כי עין בעין יראו בשוב ה' ציון" (שם נב, ח), ואומר: "ונגלה כבוד ה' וראו כל בשר יחדו כי פי ה' דבר" (שם מ, ה). 


~ שער האחד-עשר - שער החרטה

החרטה היא, שעושה אדם דבר וחוזר בו ומתנחם על המעשה היא דרך ישרה מאוד לעניין התשובה, כי מי שחטא ומתחרט - כאלו לא חטא. ואי אפשר לשוב בלא חרטה, כי לעולם לא יתכפרו עונותיו אם אינו מתחרט עליהם. גם התפילה אינה מקובלת זולת החרטה, כי איך יאמר "סלח לנו אבינו כי חטאנו" כשאינו מתחרט על חטאיו? משל: וזה דומה למלל שעבדו סרח עליו ומבקש מחילה מאת המלך - אם העבד אינו מתחרט בלבו וחוזר ועושה הסרחון בכל יום, יכעס עליו המלך ביותר. וכן מי שגזל הבריות, ובא בכל יום לבקש למלך שימחל לו, וחוזר וגוזל - אין ספק, שזה הגזלן מרבה עליורגז המלך בבקשת המחילה. לכן יתחרט ויתפלל ויתוודה ויחשוב שלא יעשה עוד כזה, ואז יהיה תפילתו מקובלת. אבל העושה טובה ומתחרט, זאת מידה רעה. לכן צריך שתזהר שלא תתחרט על הטובות, שלא תאבד שכרך. אם נתת לעני צדקה ואחר זמן הכעיסך, היזהר בך שלא תתחרט על הטובות שעשית לו, כי כיון שהייתה כוונתך בעת הנתינה לשם שמים, הנה שכרך שמור לך. 

המידה הזאת מגונה מאוד אצל העולם כשאין אדם קיים בעניין שלו, כשהוא אומר היום דבר ומתחרט למחר ואינו עומד בדבורו, כשהוא נודר להתענות או לתת צדקה אם ללמד תורה ומתחרט - שזה רעה. ואף-על-פי שטוב הדבר שמתחרט על הרעה, טוב הוא לאדם להעמיד עצמו שלא יצטרך לשנות ממנהג למנהג וממידה למידה. וזו היא תכלית הטוב, שיחשוב בנפשו ויברר המנהג והמידות הטובות ולהנהיג נפשו בהן, ויחשוב על כל מה שיעשה, אם יוכל לעמוד בו אז יתפס בו. ואל ידלג ממנהג למנהג, כי מידה מגונה מאוד היא מי שהוא הפכפך, והוא נבזה לפני העולם, אפילו הוא קופץ ממידה טובה למידה טובה, כי אין ממשות בענייניו ואין לסמוך עליו. 

בן-אדם, שוב בעוד שהחרטה שלך, ואל תאחר עד בואך לקבר, כי אז תהיה מתחרט ואין תקנה לחרטה ההיא. אם עשית דבר כנגד חברך, התחרט ותלך ותרצהו. ואם חברך פשע בה ומתחרט - קבלהו. אפילו אם ספק לך אם מתחרט בלבו, רק שהוא מנקה עצמו נגדך - קבלהו. אם הוכחת אותו בדברים קשים עד שהוא שונאך, כדרך שאמר דוד: "ובתקוממיך אתקוטט" (תהילים קלט, כא), אל תתחרט על אותה קטטה, כי אם תתחרט ותבקש ממנו מחילה אז יתחזק בטעותו. 

החרטה היא דרך לכל המעשים טובים אם הולך בטל מדברי-תורה - יתחרט על הביטול, ויתן לבו לעסק בתורה בכל יכולתו. אם לא נתחזק להתפלל בכוונה גדולה - יתחרט, ויחשוב: מה עשיתי? בשעה שהיה לי לקנות חיי העולם הבא עסקתי בהבלים. ואם הגיע לימים, יתחרט מאוד אשר עברו ימיו בלא עבודת הבורא יתברך. 

כלל גדול תקח בידך: תחשב בלבבך על כל דבר שעשית ועל כל מצווה שלא נזהרת בה, תתחרט על כל אחד בפני עצמו, ותחשב ותתקוטט בלבך: איך לא רדפתי לעשות רצון בוראי ברוך הוא? ואיך עזבתי דברי חכמים ומוסריהם הטובים? נמצא, החרטה היא תיקון גדול לכל המצוות.


~ שער השנים-עשר - שער הכעס

הכעס היא מידה רעה וכאשר הגרב מחולי הגוף כן הכעס מחולי הנפש. ואמרו רבותינו (נדברים כב, א): כל הכועס, כל מיני גיהנם שולטים בו, שנאמר: "והסר כעס מלבך, והעבר רעה מבשרך" (קהלת יא, י); ואין רעה אלא גיהנם, שנאמר: "כל פעל ה' למענהו, וגם רשע ליום רעה" (משלי טז, ד); ולא עוד, אלא שתחתוניות שולטים בו, שנאמר: "ונתן ה' לך שם לב רגז וכליון עינים ודאבון נפש" (דברים כח, סה) - איזה דבר שמכלה העיניים ומדאיב את הנפש? הוי אומר: זה תחתוניות. ועוד אמרו רבותינו (נדרים שם, ב): כל הכועס, אפילו השכינה אינה חשובה כנגדו, שנאמר: "רע כגבה אפו בל ידרש, אין אלוהים כל מזמותיו" (תהילים י, ד); ואף משכח תלמודו ומוסיף טיפשות, שנאמר: "כי כעס בחיק כסילים ינוח" (קהלת ז, ט), וכתיב: "וכסיל לא יבין" (תהילים צב, ז), וכתיב: "וכסיל יפרש אולת" (משלי יג, טז); ובידוע שעונותיו מרובין מזכויותיו, שנאמר: "ובעל חמה רב פשע" (שם כט, כב); ועונשו גדול מאוד, שנאמר: "גדל חמה נשא ענש" (שם יט, יט). 

ואתה רואה בני-אדם כשהם כועסים ומחזיקים בכעסן, אינן משימין לבם על מה שעושים, ועושים הרבה עניינים בכעסן מה שלא היו עושים בלא הכעס, כי הכעס מוציא שכלו של אדם מקרבו, עד שמרבה דברי הכעס ונכנס במחלקת וקנטורים. לכן אי אפשר שינצל הכעסן מחטאים גדולים. וכן אמר אליהו לרב יהודה: לא תרתח ולא תחטי (ברכות כט, ב). ואמרו: בשלושה דברים ניכר האדם: 

האחד מהם - בכעסו (עירובין סה, ב), כי בעת הכעס אדם ניכר: אם יתגבר כעסו על חכמתו ועושה עניינים בעת הכעס בלא הנהגת החוכמה - בזה ניכר כעסו; אם תתגבר חכמתו על כעסו ולא ידבר ולא יעשה מעשה מחמת הכעס מה שלא היה עושה בלא הכעס - בזה ניכר חכמתו. 

ואמר החכם: שלושה הקדוש-ברוך-הוא אוהבן, ואחד מהן - מי שאינו כועס (פסחים קיג, ב). 

ואמרו רבותינו זיכרונם לברכה: לא הקפדן מלמד (אבות פ"ב מ"ה), כי מרוב כעסו התלמידים יראים ממנו לשאול ספקותיהם פן יכעס עליהם, ואפילו אם שואלים, אין לו לב לפרש לתלמידיו כל הצורך. וגם ישיב להם דרך כעס, ומתוך כך לא יבינו. והתלמידים אפילו שרבן כועס עליהם ישאלו וידקדקו ולא יחושו על הכעס ולא יריבו עם רבן, ועליהם דרשו רבותינו: "ומיץ אפים יוציא ריב" (משלי ל, לג) - כל הכועס עליו רבו פעם אחת ושתים ושותק, זוכה להבין בין דיני ממונות ודיני נפשות, ואמר מר: אין לך קשה יותר מדיני ממונות ודיני נפשות (ברכות סג, ב). 

הכעסן אין לו חן בעיני הבריות והוא שנוא בעיניהם, ומתוך כך אין מעשיו מקובלים בעיני הבריות; ואפילו אם יש בידו תורה ומעשים טובים, אין העולם למדין ממנו. הכעסן הוא כבד על בני-ביתו, השומעים תמיד כעסו ותלונתו, וקרוב הדבר לו לבוא לידי תקלה, מפני שמטיל אימה יתרה, כמו ההוא מעשה דרבי חנינא בן גמליאל, אשר בקשו בני-ביתו להאכילו איבר מן החי (גטין ז, א). הכעסן אינו מעביר על מידותיו ואינו מוחל, אך הוא נוקם ונוטר תמיד. 


הכעס מביא אדם לידי מחלוקת כשהוא כועס עם חבריו, יריבו עמו והוא עימהם. וכשיש מחלוקת, יש קנאה ושנאה. וכבר ידעת רעות המחלוקת, כאשר יתבאר בשער המחלוקת. 

הכעס מונע לב האדם מכל הטובות, כי כשאדם כועס אין לו לב לרחם על העניים. ובהשם יתברך נאמר: "ברגז רחם תזכור" (חבקוק ג,ב), וזה רחוק מאוד מדרכי בשר-ודם. הכעס מבטל כוונת לב האדם בתפילה, ואין שכינה שורה מתוך הכעס. 

כל כעסן לא יהיה חכם גדול, כי הכעס מבריח מלבו חכמתו, שלא יוכל לענות כהוגן ולא יוכיח כהוגן, וכל דבריו לא בהשכל. הכעסן מונע ממנו מוסרים ותוכחות, כי אין אדם רשאי לגלות לו טעויותיו ודרכיו המכוערים, כי כל אדם יפחד ממנו להגיד לו ענייניו, כי הוא ירגז עליהם; ואפילו אם יוכיח אותו שום אדם, לא יקבל ממנו מתוך הכעס. כללו של דבר: אין הכעסן מקבל שום מידה טוב אם לא יסיר מלבו הכעס. 

כמו שאין הכעסן מקבל תוכחה מאחרים, כך אינו יכול להוכיח את אחרים, כי התורה אמרה: "הוכח תוכיח את עמיתך ולא תשא עליו חטא" (ויקרא יט, יז) - בתחילה תוכיח אותו בנחת ובסתר, ותאמר לו בלשון רכה ותחנונים כי לטובתו אתה אומר לו, ואז לא תקבל עליו חטא; אבל אם תוכיח את חברך מתחילה בקול רעש ובזעם ותביש אותו, אז תקבל עליו חטא. ואותו חבר לא יקבל תוכחה ממך, כי כן דרך בני-אדם, כשאדם בא על חברו בחוזקה אז חברו מתקשה כנגדו ולא ייכנע תחתיו. ועל זה אמר החכם: "דברי חכמים בנחת נשמעים" (קהלת ט, יז). וכבר ידעת מהלל ושמאי, שאמרו אותן השלושה גרים: קפדנותו של שמאי בקשה לטרדנו מן העולם, ענוותנותו של הלל קרבנו תחת כנפי השכינה (שבת לא, א). הלל, מרוב ענווה שהייתה בו לא היה אדם יכול להכעיסו, כי המונע עצמו מן הכעס קונה מידת ענוה והרחמנות, כי מחרון-אף יהיה מידת האכזריות, דכתיב: "וחרה אפי והרגתי אתכם וגו'" (שמות כב, כג), וכן לעולם אצל חרון-אף כתיב הנקמה: "וחרה אף ה' בכם, ועצר את השמים ולא יהיה מטר, והאדמה לא תתן את יבולה" (דברים יא, יז). 

הכעס גורם עזות לאדם ומחמת הכעס לא ייכנע וגם לא יודה על האמת. 

ואמר החכם: כשתרצה לחבר עם אדם - הכעיסהו; ואם יודה לך האמת בשעת כעסם - התחבר לו, ואם לאו - עזוב אותו. 

הכעס מביא לידי טעות מי לנו גדול ממשה רבנו עליו השלום, שכעס בשלושה מקומות ובא לכלל טעות, כמו שנאמר: "ויקצף על אלעזר ועל איתמר" (ויקרא י, טז), וכתיב: "מדוע לא אכלתם את החטאת במקום הקודש" (שם פסוק יז); ונאמר: "שמעו נא המרים" (במדבר כ, י), וכתיב: "ויך את הסלע" (שם פסוק יא); וכתיב: "ויקצף משה על פקודי החיל" (שם לא, יד), וכתיב: "ויאמר אלעזר הכהן אל אנשי הצבא הבאים למלחמה, זאת חוקת התורה" (שם פסוק כא) - מלמד שנשתכחה הלכה ממשה (ויק"ר יג, א). ועתה הבן, אם כך הגיע למשה רבנו עליו השלום, מה יגיע לכסילים הכועסים, ולכך אמר שלמה: "אל תבהל ברוחך לכעוס" (קהלת ז, ט). 

והיזהר בה מאוד, שלא תעשה שום קלקול מתוך כעסך, כי אמרו רבותינו (שבת קה, ב): המקרע בגדיו והמפזר מעותיו והמשבר כלים בחמתו, יהיו בעיניך כאלו עובד עבודה-זרה, שכך אומנותו של יצר הרע: היום אומר לו עשה כך, ולמחר אומר לו עשה כך, עד שאומר לו עבד עבודה-זרה, והולך ועושה. ובעבור כן כתיב: "לא יהיה בך אל זר" (תהילים פא, י) - ואיזה אל זר שהוא בקרבו של אדם? הוי אומר: זה יצר הרע. ראה איך היצר הרע מתגבר בעת הכעס. ואמר רבי: ארבע מידות בדעות: נוח לכעוס ונוח לרצות - יצא שכרו בהפסדו; קשה לכעוס וקשה לרצות - יצא הפסדו בשכרו; קשה לכעוס ונוח לרצות - חסיד; נוח לכעוס וקשה לרצות - רשע (אבות ה, יא). ואלו ארבע מידות נאמרים נגד הצדיק, כשהוא כועס על הטובים או בענייני העולם; אבל קשה לכעוס על עושי עבירות ונוח להם, זו מידה רעה, שמתרצה לרשעים, וכל-שכן מי שנוח לכעוס על הצדיקים וקשה לכעוס על הרשעים, ונוח לרצות לרשעים וקשה לרצות לצדיקים - זהו רשע גמור. 

אף-על-פי שהכעס מידה רעה מאוד, מכל-מקום צריך אדם להנהיג עצמו בקצת העתים במידת הכעס, כגון לייסר הרשעים, ולהטיל אימה על בני-ביתו, ולזרוק מוראו בתלמידים. וכשכועס על הרשעים, ישקול כעסו. לפי שאמר משה רבנו עליו השלום על ראובן וגד "תרבות אנשים חטאים" (במדבר לב, יד), לכל בן-בנו נעשה כהן לפסילים, ואף-על-פי שלשם שמים כעס. הכל צריך מידה בכל דרכיו של אדם, ויראה איך יעשה המצוות בין בכעסו בין בשחקו. 

אדם שיש בו מידת הכעס, ומכריח את מדתו ומנהגו כאלו אינו מבעלי הכעס, עליו נאמר: "טוב ארך אפים מגיבור, ומשל ברוחו מלכד עיר" (משלי טז, לב); וארך-אפים הוא משלוש-עשרה מידות הנאמרים בבורא יתברך. 

אמר החכם: מי שכעסו בו במחשבה, תראה עליו הישוב וההדר; ומי שכעסו עליו שלא במחשבה, תראה עליו השטות. 

עוד אמר החכם: מי שכעסו ורגזו אמיץ, אינו רחוק מן המשוגעים. ומי שרגיל בכעס, חייו אינם חיים ואינו שמח לעולם; וכיון שאינו שמח, אינו מקבל מאורעותיו באהבה ובשמחה, ואינו מצדיק עליו את הדין, ואינו יכול לעבוד את השם יתברך בשמחה. כשאדם שרוי בתענית או כשהוא בשום צרה, אז הכעס מאוד בלבו, לכן בזמנים האלו צריך ליזהר ביותר שלא יכעס. 

השתיקה מבטלת הכעס וגם קול נמוך מבטל הכעס, לכן יראה האדם כשכעסו מתגבר עליו שישתוק או ידבר בנחת, ולא ירים קולו בכעסו, כי המגביה קולו בשעת כעסו אז יתעורר הכעס, אבל קול נמוך והשתיקה משתיקים הכעס. וגם לא יראה בפניו של אדם שכועס עליו, אלא ידבר עמו בלא ראית פניו, ואז יבריח הכעס מלבו. ודע, כי גמר שכל של אדם הוא שימשול על כעס, כמו שנאמר: "שכל אדם האריך אפו" (משלי יט, יא). 

הכעס נוטה מאוד אל הגאווה, ואין הכועס נמלט מן הגאווה, וכבר ידעת רעות הגאווה. וראוי לאדם שירחיק מן הכעס, ואפילו בדבר שראוי לכעוס עליו יעצור את הרוח ולא יכעס. וכן צריך בעל הכעס לעשות מתחילה כשיעלה בדעתו שלא יכעס: צריך שלא ירגיש כלל, אפילו הוכה וקולל לא ירגז ולא יחוש. וזה דבר ברור, מי שהוא קפדן הרבה, יותר נוח לו שלא ירגיש כלל, ישתוק ויעצור רוחו לגמרי, ממה שיכעס מעט, כי זה אי אפשר לכעסן לעשות, כי אם ימשך בלבו מעט מן הכעס לבסוף יכעס הרבה. ומי שרוצה לעצר רוחו מן הכעס ורוצה להטיל אימה על בני-ביתו, ואם הוא פרנס ורוצה לכעוס על הצבור שיחזרו למוטב, כיצד יעשה? יראה עצמו בפניהם שהוא כועס כדי לייסרם, ותהיה דעתו מיושבת עליו בינו ובין עצמו, כאדם שהוא מדמה שהוא כועס בשעת כעסו - ואינו כועס. וכשהוא מראה כעסו, יזהר עליו שלא יעשה כן כשיש לו אורחים עניים, כי הם סבורים שהוא כועס עליהם, לכן יראה עצמו שמח בפניהם. 

צוו חכמים להתרחק מן הכעס עד שינהג עצמו שלא ירגיש אפילו בדברים המכעיסים אותו, עד שיעקר הכעס מלבו, וזהו דרך טובה. ודרך צדיקים - הם נעלבים ולא עולבים, שומעים חרפתם ואינם משיבים, ושמחים בייסורים, ועליהם הכתוב אומר (שופטים ה, לא): "ואהביו כצאת השמש בגבורתו" (שבת פח, ב). 


~ שער השלושה-עשר - שער הרצון

הרצון זו היא מידה טובה מאוד ואינה נמצאת אלא בנפש נדיבה ויקרה. ומי שיש בו מידת הרצון הוא מסתפק בכל ענייניו כפי מה שיגזור עליו הבורא יתעלה, ולא יהרהר אחריו. ובעל המידה הזאת אינו מצפה אל הגדולה ואל הכבוד, אך רצונו ודעתו לסבול, ולא יתרעם על ענייניו, ולא יקצוף על השם יתעלה לומר: למה עשה השם יתברך כך וכך? ומן המידה הזאת - שמח בחלקו. וכבר ידעת מעלת המידה וגדולתה. 

וכשאדם הצדיק רוצה בבני-אדם ובני-אדם רוצים בו, גם המקום רוצהו וגם שונאיו משלימים אתו, כדכתיב: "ברצות ה' דרכי איש גם אויביו ישלם אתו" (משלי טז, ז) וכמו שידעת (ב"ר נד, א) מאבימלך ואברהם, ומשהשלימו אתו נאמר: "באור פני מלך חיים, ורצונו כעב מלקוש" (משלי טז, טו). ראה מה הגיע למרדכי כשרצה בו אחשורוש, מה הגיע ליוסף כשרצה בו פרעה. ואם כך הגיע למי שרוצים בו בני-אדם, כל-שכן מי שהקדוש-ברוך-הוא רוצה בו שיגיע לכמה מעלות גדולות. לכן יטריח אדם עצמו לעשות המצוות, ואז ירצה בו הקדוש-ברוך-הוא. ואמר החכם: כל מי שיש בו זאת המידה - יעשיר. וכן מידת הרצון בו המחילה והסליחה, שהוא מתרצה למי שפשע בו ומעביר על מידותיו, ומי שמעביר על מידותיו תפילתו נשמעת. 

מאוד מאוד מידה נאה היא לאדם שיהא מלא רצון ומבטל דעתו מפני דעת חברו, ודבר זה גורם שהוא נאהב לכל כשהוא עושה כרצון איש ואיש. והאיש הזה קרוב מאוד לדרכי התשובה, כי כשהוא אוחז במעשה הרע ובא חברם להוכיחם, הוא מתרצה מיד לעזוב הרע וחוזר למוטב. נמצא, שיש לו נחת-רוח בעצמו כשהוא מודה ועוזב דרכיו הרעים. גם יש נחת-רוח לחבריו המתחברים אתו. וכן אמר שלמה: "ושמע לעצה חכם" (משלי יב, טו) - אינו רוצה לומר לשמיעת האזן לבד, אלא "שומע" פירושו שהוא שומע לעצת חכם ומתרצה לעשות כאשר יגיד לו החכם. נמצא, שכל התורה כלולה במידת הרצון, וכן כל התוכחות וכל הברכות. כיצד? בשעת מתן-תורה כתיב: "ועתה אם שמוע תשמעו בקלי ושמרתם את בריתי, והייתם לי סגולה מכל העמים" (שמות יט, ה). פירוש של "שמוע תשמעו" - תקבלו עליכם ותתרצו לכם. השיבו "נעשה" (שם פסוק ח) - ונתרצה. לעניין הקללות נאמר: "והיה אם לא תשמע בקול ה' אלוהיך לשמור לעשות את כל מצוותיו וחוקתיו" (דברים כח, טו), וכתיב: "את הברכה אשר תשמעו אל מצוות ה' אלהיכם וגו', והקללה אם לא תשמעו אל מצוות ה' אלהיכם וגו'" (שם יא, כז-כח). וכל השמיעות הללו אין פירושן שמיעת האזן בלבד, אך רצה לומר שיתרצו לעשות. וכן מצינו ביעקב אבינו עליו השלום, שנתרצה אל אמו ושמע לעצתה לעניין הברכות, ונתרצה לשמוע אל אביו ואל אמו ולקח אשה על פיהם, לכן זכה ויצאו ממנו שנים-עשר שבטים. וכתיב: "ושמע לי ישכן בטח, ושאנן מפחד רעה" (משלי א, לג). 


ארבע שמיעות הם: 

יש שומע והפסיד, ויש שומע ונשכר, ויש לא שומע ונשכר, ויש לא שומע והפסיד. 
יש שומע והפסיד - זה אדם הראשון, שנאמר: "ולאדם אמר כי שמעת לקול אשתך" (בראשית ג, יז). ומה הפסיד? שנאמר: "כי עפר אתה ואל עפר תשוב" (שם פסוק יט). 
שומע ונשכר - זה אברהם אבינו, שנאמר לו: "כל אשר תאמר אליך שרה שמע בקולה" (שם כא, יב). ומה נשכר? שנאמר לו: "כי ביצחק יקרא לך זרע" (שם). 
לא שומע ונשכר - זה יוסף, שנאמר: "ולא שמע אליה לשכב אצלה להיות עמה" (שם לט, י). ומה נשכר? "ויוסף הוא השליט על הארץ" (שם מב, ו). 
לא שומע והפסיד - אלו ישראל, שנאמר: "ולוא שמעו אלי ולא הטו את אזנם" (ירמיה ז, כו). ומה הפסידו? "אשר למות למות, ואשר לחרב לחרב" (שם טו, ב); ונאמר: "אם תאבו ושמעתם, טוב הארץ תאכלו" (ישעיה א, יט). 

בן סורר ומורה נענש בשביל שלא שמע, דכתיב: "ותפשו בו אביו ואמו, והוציאו אתו אל זקני עירו ואל שער מקמו. ואמרו אל זקני עירו, בננו זה סורר ומרה, איננו שמע בקולנו, זולל וסבא. ורגמוהו כל אנשי עירו" (דברים כא, יט-כא). ועל כל ישראל נאמר: "ממרים הייתם עם ה'" (שם ט, ז), ועוד כתיב על שלא רצו לשמוע: "כי עם קשה עורף הוא" (שמות לד, ט). ואחרי שהכל תלוי במידת הרצון, לכן יטה כל רצונו לעשות מצוות השם יתברך. וכן אמרו רבותינו: עשה רצונו כרצונך, כדי שיעשה רצונך כרצונו (אבות פ"ב מ"ד). 

כללו של דבר: לא יתעקש אדם ולא יקשה ערפו נגד מוכיחיו ונגד מי שמורה לו דרך ישרה, אך יתרצה להם ויקבל דבריהם ברצון נפשו, כי על העיקשים נאמר: "צנים פחים בדרך עקש, שומר נפשו ירחק מהם" (משלי כב, ה), ונאמר: "עקש לב לא ימצא טוב" (שם יז, כ). ובכמה מקומות נשתבחו החפצים לשמוע אל דברי-תורה, דכתיב: "כי אם בתורת ה' חפצו, ובתורתו יהגה יומם ולילה. והיה כעץ שתול על פלגי מים, אשר פריו יתן בעתו" (תהילים א, ב-ג). וכתיב: "אשרי איש ירא את ה', במצוותיו חפץ מאוד" (שם קיב, א) - אינו אומר אלא "חפץ", רוצה לומר, שישים אדם חפצו על המצוות. 

אמר רבי אבהו: לעתיד הכל עתידים להיות תמהין כנגד מי ששמע לאלוהים, ואומרים: מי הוא זה שפל שלא קרא ולא שנה והרי הוא יושב עם האבות ומשיח עימהם? והאלוהים יאמר להם: מה אתם תמהים? לא זכו אלו אלא מפני ששמעו אלי, שנאמר: "אזן שמעת תוכחת חיים בקרס חכמים תלין" (משלי טו, לא). 

אף-על-פי שהמידה הזאת טובה מאוד, אל ישתמש בה אצל הרשעים, ואל יתרצה להם, ויסיר רצונו מכל הדברים הרעים, ומכל מה שהזהירה התורה עליו, אך יתרצה למי שהקדוש-ברוך-הוא רוצה בו, דכתיב: "רוצה ה' את יראיו" (תהילים קמז, יא). וישים רצונו על המצוות, אף-על-פי שהם קשות עליו מאוד ישים רצונו עליהם עד שיהיו חביבות עליו. אף-על-פי שהיה קשה בעיני אברהם אבינו עליו השלום לשחוט את בנו יחידו, בטל רצונו מפני רצון הבורא יתעלה, והשכים ועשה בזריזות ובנפש חפצה ומתרצה ברשעים ובמעשיהם, ומואס בצדיקים - אותו הרצון מביא אותו לשאול תחתית, ועליהם נאמר: "הוי האמרים לרע טוב ולטוב רע" (ישעיה ה, כ), ואומר: "מצדיק רשע ומרשיע צדיק, תועבת ה' גם שניהם" (משלי יז, טז). 

כל מי שרוצה להיכנס בעומק החסידות ובעומק הייחוד להכיר השם יתברך, אין זה יכול להיות אלא אם-כן הוא חכם ונבון ונפש רצון בלא כעס. כתיב: "ועתה בנים שמעו לי, ואשרי דרכי ישמרו" (שם ח, לב). אמר הבורא יתברך לישראל: איני מבקש מכם אלא שתשמעו לי. אם שמעתם אלי, אני אקים מה שנתנבאו הנביאים "אם תאבו ושמעתם, טוב הארץ תאכלו" (ישעיה א, יט), וכתיב: "אשרי אדם שמע לי" (משלי ח, לד). לכן ישים דעתו אל רצון הבורא יתברך, ולא יבעט ברבותיו ובמי שגדול ממנו. וכן נאמר בתורה: "ובאת אל הכהנים הלוים ואל השפט אשר יהיה בימים ההם, ודרשת והגידו לך את דבר המשפט. ועשית על פי הדבר אשר יגידו לך וגו', לא תסור מן הדבר אשר יגידו לך ימין ושמאל. והאיש אשר יעשה בזדון לבלתי שמע אל הכהן העמד לשרת שם את ה' אלוהיך או אל השפט, ומת האיש ההוא ובערת הרע מישראל" (דברים יז, ט-יב). 

מכל אלה נדע, אשר מידת הרצון גדולה, אשר כל התורה כלולה בה. אפילו אמרו לך החכמים על השמאל שהוא ימין ועל הימין שהוא שמאל, תתרצה להם לשמוע (ספרי דברים יז, יא). 

התבונן, שאנו מתפללים בתפילתנו "ותהי לרצון תמיד עבודת ישראל עמך". הנה כל מעשנו ועבודתנו כולם תלויים ברצון הבורא יתברך, ובעת שאין אדם משים רצונו וחפצו על מצוות השם יתעלה, אך ממרה כנגדו ובוחר במעשים הרעים אשר הזהיר השם יתברך עליו שלא לעשות - איך ירצה השם יתברך באיש ההוא? איך ירצה ויחפץ באיש אשר אינו רוצה וחפץ בו? ולעולם לא יהא אדם סרבן נגד הבורא יתברך ורבותיו, כי בכך נשתבח חכם אחד: מימי לא עברתי על דברי חברי! יודע אני בעצמי שאיני כהן, אם אמרו לי חברי "עלה לדוכן!" הייתי עולה (שבת קיח, ב). ואין צריך להאריך במידה הזאת, כי היא כלולה במידת האהבה והשמחה. 

אין בעולם טוב כשמיעה וכן אמרו (שמות רבה כז): נפל אדם מן הגג ונשתברו איבריו - צריך רטייה ותחבושת על כל איבר ואיבר מאבריו ועצם מעצמיו, והחוטא אשר יחטא בכל איבריו, שנאמר: "מכף רגל ועד ראש אין בו מתם" (ישעיה א, ו), והנה השם יתברך מרפא כל איבריו ברטייה אחת, והיא שמיעת האזן, שנאמר: "הטו אזנכם ולכו אלי, שמעו ותחי נפשכם" (שם נה, ג). 


 
~ שער הארבעה-עשר - שער הקנאה

הקנאה היא ענף מן הכעס ואין אדם נמלט ממנה, כי אנחנו רואים אשר כל בני-אדם נמשכים איש אחר רעהו, כי כאשר הוא רואה שחברם קונה קניין מענייני העולם - הן ממיני מאכלים, הן ממיני בגדים - אם בונה בית או מאסף ממון, אז הוא טורח להשיג כמוהו, כי הוא חושב: חברי יש לו זה, גם לי יהיה כן. ודבר זה רמז שלמה המלך: "וראיתי אל כל עמל ואת כל כשרון המעשה כי היא קנאת איש מרעהו" (קהלת ד, ד). 

מי שהמידה הזאת מתגברת עליו, הוא מגונה מאוד, כי הקנאה מביאה לידי חמוד, כי כשאדם אינו נותן על לבו מה שיש בידי אחרים, אז אינו חומד. והתורה מרה: "לא תחמד אשת רעך וגם' וכל אשר לרעך" (שמות כ, יד), ואדם אשר החמדה עליו קרוב לעבור על עשרת הדברות. 

משל, כי מעשה באדם אחד שהיה לו שכן, והיה כותל מפסיק ביניהם. והיה הרשע חומד את אשתו וקצת מחפציו. יום אחד היה שומע שהיה האיש אומר לאשתו: רוצה אני לעלות לסחורה, וכן עשה. 
מה עשה הרשע? הלך בליל שבת ושבר הכותל שביניהם - הרי עבר על "זכור ושמור". 
ואנס את האישה - הרי עבר על "לא תחמד". 
ושכב עמה- הרי עבר על "לא תנאף". 
ואחר-כך כשהתחיל לגזול את הממון צעקה האישה, ועמד עליה והרגה - הרי עבר על "לא תרצח". 
וכשגזל וגנב מה שחמד, הרי עבר על "לא תגזל", "לא תגנב" ו"לא תחמד". 
עמדו אביו ואמו והוכיחוהו, עמד עליהם והכם - הרי עבר על מצוות "כבד את אביך ואת אמך". 
ואחר-כך הובא לפני בית-דין והעיד הוא עם חברו בלייעל שאלו החפצים משכון שלו היו, שמשכן לו בעל האישה, וחזר והאמינם לו, ולא יכל להוציאם מידו עד עכשיו ששברו הליסטים את הכותל שביניהם והרגו האישה, וכששמע האיש, נכנס גם הוא ולקח עבוטו - הרי עבר על "לא תענה". 
ובכל מקום שהיה בא היה נשבע שלא פשע כלל - הרי עבר על "לא תשא". 
לסוף נגלה רעתו ונתפרנס פשיעתו, ומחמת הבושה יצא לתרבות רעה וכפר באלוהים חיים - הרי עבר על "אנכי ה' אלוהיך". 
לסוף היה אדוק בעבודה-זרה ומשתחווה לו - הרי עבר על "לא יהיה לך אלוהים אחרים" ו"לא תשתחוה להם ולא תעבדם". 
וכל זה גורם לו החמוד. נמצא שהחומד קרוב לעבר על כל התורה. 

אך יש דרך אחרת להשכיל ולהבין איך הקנאה והחמידה מקולקלות מאוד, והוא על דרך שאמר שלמה עליו השלום: "בני אל יקנא לבך בחטאים, כי אם ביראת ה' כל היום" (משלי כג, יז). כשאדם מקנא בחוטאים ורואה עושרם והצלחתם, ורואה צדיקים מתדלדלים ומתייסרים בייסורים, ומתוך כך תגעל נפשו ביראת האלוהים ומשפטיו וחוקיו, וימאס לומדי תורה ומקיימיה, כעניין שנאמר: "חזקו עלי דבריכם אמר ה', ואמרתם מה נדברנו עליך. אמרתם שווא עבד אלוהים, ומה בצע כי שמרנו משמרתו וכי הלכנו קדרנית מפני ה' צבאות. ועתה אנחנו מאשרים זדים, גם נבנו עשי רשעה, גם בחנו אלוהים וימלטו" (מלאכי ג, יג-טו). וזה הדרך מביא הוללות בדעת בני-אדם, וישוב לבם אחורנית בראותם רשע וטוב לו וצדיק ורע לו, ומתוך כך הולכים בשרירות לבם ואומרים: פלוני ופלוני עושים כך וכך, והם עשירים; וכן נעשה גם אנחנו, ומה שיקרה להם יקרה גם לנו. וכל זה - מחמת קנאה, שמקנא ברשעים וחומד עושרם ושלותם, ולפיכך פורקים מעליהם על המצוות. אבל הצדיקים אינם מקנאים ברשעים, ואינן חומדים ממונם ולא שלותם, כי יחשבו שעושרם שמור להם לרעתם, ושלותם - להאבידם מרוב טוב הצפון לצדיקים. ויחשבו, שעני הצדיקים ודחקם - כדי לצרפם וללבנם ולהגדיל מעלותם לעולם הבא. ואין ספק, מי שחושב כך לא יחמוד ולא יקנא, אלא ישמח בראותו שלוות הרשעים, ויאמר: אם למכעיסיו כך, לעושי רצונו לא כל-שכן שיתן ויחזור ויתן. 


הקנאה היא באה מגריעות הנפש אם הוא מקנא ביופיו של אדם או בגבורתו או בעשרו - הרי אינו חפץ במה שגזר עליו הבורא יתברך. וזה דומה לעבוד שיש לו תלונות על מעשה אדוניו ואינו מתרצה בעניין אדוניו - אין זה עבד נאמן! וכל-שכן שאין להתרעם על הבורא יתברך, אשר כל מעשיו ישרים ונכוחים, שאין להרהר אחריו. 

מן הקנאה תבוא מחלוקת, כמו שתראה בקורח שקנא בכבוד אליצפן בן עוזיאל, מתוך כך נאבד הוא וסיעתו, אפילו יונקי שדים (במדבר רבה יח). הקנאה לבני-אדם כחולי הגוף, והוא מביא שחפת, אמר החכם לבנו: השמר לך מן הקנאה, כי היא נכרת בך, שפניך משתנים מרוע לב, ולמה ישמח שונאך וינקם בך. 

המקנא חומס נפשו, כי הוא מתאבל תמיד ושכלו מתחסר, ומרוב קנאה הטמונה בקרבו, אין לבו פנוי ללמד ולהתפלל בכוונה ולעשות מעשים טובים. כל אדם מוצא טעם ערב במאכלו, חוץ מן המקנא, שאינו טועם טעם טוב במאכלו עד שתסור הטובה מחברו. לכל שנאה יש תקווה שאם ישנא חברו עבור שגזל ממנו, תסור השנאה כשישיב לו אותו דבר. כן כל שנאה התלויה בדבר, אחר שיתקן הדבר ההוא תבטל השנאה, חוץ השנאה מחמת הקנאה. 

אמר החכם לבנו: אל תקנא באחיך על אשר יש לו, כי הוא ינעם בחייו, ואתה תשבע דאגה וצער. 

ואמר החכם: לא נברא המקנא והחומד אלא לכעס. החכמים הראשונים היו מתפללים "שלא תהא קנאתנו על אחרים ולא קנאת אחרים עלינו". 

למה היו מתפללים על אחרים בזאת המידה יותר ממידות אחרות? אלא כך העניין: כי הרבה בני-אדם גורמים שיתקנאו בהם ויחמדו שדותם, לכך היו מתפללים על אחרים, כי אולי הם גורמים הקנאה לאחרים, והתורה אמרה: "ולפני עיוור לא תתן מכשל" (ויקרא יט, יד). 

לכן מידה טובה באדם שלא ילבש בגדים נאים ומשובחים יותר מדי לא הוא ולא אשתו ולא בניו, וכן לעניין המאכל ושאר עניינים, כדי שלא יקנאו בו אחרים. אך מי שהשפיע עליו הבורא יתברך עושר ונכסים, ייהנה מהם לאחרים - לעשירים ולעניים - ויתנהג עימהם בנחת, ויעשה עימהם חסד. וכבר הארכנו בדבר, כמה טובה בזה שיהא נאהב לבריות. וכשהוא נאהב לכל אדם, אז לא יקנאוהו ולא יחמדו משלו. אך ראוי לאדם שיעלה אל המעלות הטובות, ויקנאוהו ויחמדו לעשות כמוהו. ומי שנזהר שלא יקנא, אין גופו כלה ואין התולעים שולטים בו, דכתיב: "ורקב עצמות קנאה" (משלי יד, ל) - פירוש, מי שיש לו קנאה - עצמותיו נרקבים (שבת קנב, ב). לכן יתרחק מן הקנאה ומן החמידה, ולא יחמוד שום דבר ממה שביד אחרים, ולא יאמר: אחמוד בענייני חברי ואתן לו מעות עבור אותו עניין, שאם אין דעתו למכר ענייניו אז אסור לזה להפצירו, כי זה יתבייש להשיב פניו ריקם, אם כן הוא כמו אונס. וכל-שכן אם זה החומד איש נכבד, שאם ישאל שאלה אור פניו לא יפילו, שאסור לשאול מחברו מתנה אם אינו יודע שיתן לו בנפש חפצה. 

משלו משל: חומד וקנאי פגע בהם מלך אחד. 
אמר להם המלך: אחד מהם ישאל דבר ממני וינתן לו, ולחברו בכפלים. 
הקנאי לא רצה לשאול תחילה, שהיה מתקנא אם יינתן לחברו בכפלים, והחומד היה מתאווה שניהם. 
דחק החומד את הקנאי לשאול. 
שאל לנקר לו עין אחת, ולחברו שתים. 

כמה רעות תלויות בקנאה נחש הקדמוני נתקנא באדם הראשון, וגרם מיתה לעולם, ועליו נגזר: "על גחנך תלך ועפר תאכל" (בראשית ג, יד). וכן ראה מה ארע לקין ולקרח ולבלעם ולדואג ולאחיתפל ולגחזי ולאדוניה ולאבשלום ולעוזיהו, שנתנו עיניהם במה שאינו שלהם - לא די מה שבקשו לא נתן להם, אלא אף מה שבידם נטל מהם. מכל אלה ילמד האדם שיפרש מן הקנאה ומן החמידה, כי אפילו מה שבידו אינו שלו, כי מחר בא ואיננו, ומה יועיל לו שאינו שלו. 

שכר גדול יש לאדם הנזהר מן הקנאה ומן החמידה, כי ברוב העבירות אם אדם עובר עליהם ומתבייש ומונע עצמם בשביל הבושה, מונע עצמו מן הגזלה והגנבה כי ירא שמא יתוודע ויתגלה ויפרסמוהו ויתבייש ויפסיד הרבה, אבל הקנאה והחמידה הם בלב, אין אדם מכיר בו אם יחמוד או יקנא, הרי דבר המסור ללב, ועל זה נאמר: "ויראת מאלוהיך" (ויקרא כה, יז). 

אף-על-פי שהקנאה היא מידה רעה מאוד, יש מקום שהיא טובה מאוד, והיא מידת עליונים שישים קנאתו על יראת-שמים, כעניין שנאמר: "אל יקנא לבך בחטאים, כי אם ביראת ה' כל היום" (משלי כג, יז). ועל דרך זה אמרו רבותינו זיכרונם לברכה: קנאת סופרים תרבה חוכמה (ב"ב כא, א), כי אם יראה אדם שלומד, ייתפש קנאה בלבו ויאמר: זה לומד כל היום, גם אני אעשה כן. וכן לעניין כל המצוות יקנא כל אחד בחברו לתפוש מעשה חבריו הטובים. אם יראה רשע ויש בו מידה אחת טובה, יקנאהו על אותה מידה ויעשנה גם הוא. אבל המקנא בחברו שהוא עוסק בתורה ובמעשים טובים, ואינם מקנא בו שיחשוב "זה עושה כך, גם אני אעשה כן", אלא יחשוב בלבו ויקנא בו מפני שיש בו מעלות טובות יותר ממני, מחמת כן הוא נכבד בעיני העולם יותר ממני, ומחשב תחבולות כדי לבטלו ולבלבלו מתורתו וממעשיו הטובים, הרי זאת הקנאה היא רעה גדולה, והוא חוטא ומחטיא, שותפו של ירבעם בן נבט. 

לעולם יכבד אדם יראי-שמים ועוסקים במצוות, ויתן להם יד ויסיע להם בגופו ובממונו, ואז יקנאו בו אחרים ויחשבו: אם גם אנחנו עושים כך, יכבדו ויעזרו גם לנו; ומתוך שלא לשמה בא לשמה. 

אמר הקדוש-ברוך-הוא: קנא לי, שאלולי הקנאה אין העולם מתקיים, לפי שאין אדם נוטע כרם ואין אדם נושא אשה ואין אדם בונה בית (שוחר טוב לז,א). כי כל אלו העניינים באים מחמת שאדם מקנא בחברו. אם יבנה בית, גם אחר ישים דעתו לעשות כן. וכן לעניין אשה, כל אחד מקנא בחברו. וכיון שקיום העולם תלוי בקנאה, ישים כל הקנאות לשם שמים: אם יבנה בית - יבנה בו חדר ללמד בו תורה, ושיהא ביתו בית ועד לחכמים ולהכניס בו אורחים ולעשות בו חסד לבני-אדם. 

וכן אמרו רבותינו זיכרונם לברכה (שוחר טוב שם): אלולי שקנא אברהם אבינו, לא היה קונה שמים וארץ. 
ואימתי קנא? כשאמר למלכי צדק: כיצד יצאתם מן התיבה? 
אמר לו: בצדקה שהיינו עושים שם. 
אמר לו: וכי מה צדקה היה לכם לעשות בתיבה? וכי עניים היו שם, והלוא לא היו שם אלא נח ובניו, ועם מי הייתם עושים צדקה? 
אמר לו: עם בהמות חיות ועופות. לא היינו ישנים, אלא היינו נותנים לפני זה ולפני זה לאכול ולשתות. 
ואותה שעה אמר אברהם: ומה אלו, אלולי צדקה שעשו עם בהמה חיה ועוף לא היו יוצאים מן התיבה, וכיון שעשו צדקה יצאו; אף אני אעשה צדקה עם בני-אדם, שהם בצלמו של אלוהינו, על אחת כמה וכמה! אותה שעה "ויטע אש"ל" (בראשית כא, לג) - ראשי-תיבות: א'כילה, ש'תיה, ל'ויה. ועל דרך זה ירבה אדם קנאה. 


וכן יקנא בחטאים וברשעים להלחם כנגדם ולהוכיחם כאשר אמרו רבותינו זיכרונם לברכה: הבועל ארמית, קנאים פוגעים בו (סנהדרין פא, ב). משה קנא את המצרי, שנאמר: "ויך את המצרי" (שמות ב, יב); וכן מצינו באליהו, דכתיב: "קנא קנאתי לה' אלוהי צבאות כי עזבו בריתך בני ישראל" (מלכים-א יט, י); וכן נאמר: "בקנאו את קנאתי בתוכם" (במדבר כה, יא), והשם יתברך נתן לו גמולו על כך, כמו שאמר: "הנני נתן לו את בריתי שלום" (שם פסוק יב); ונאמר: "לא תגורו מפני איש" (דברים א, יז). מי שהוא ירא השם יתברך, ימסור נפשו על קדושת השם יתברך, שנאמר: "מי לה' אלי, ויאספו אליו כל בני לוי" (שמות לב, כו), ונאמר: "וירא פינחס בן אלעזר בן אהרן הכהן, ויקם מתוך העדה ויקח רמח בידו" (במדבר כה, ז). וחובה על כל ירא-שמים אשר הוא טהור-לב להעיר קנאה כי יראה והנה יד השרים והסגנים במעל, ואמרו רבותינו זיכרונם לברכה (ב"ר כו, ה): כל פרצה שאינה מן הגדולים אינה פרצה, שנאמר: "ויד השרים והסגנים הייתה במעל הזה ראשונה" (עזרא ט, ב). 


~ שער החמשה-עשר - שער הזריזות

הזריזות היא מידה גדולה לתורה ולמצוות וגם לעניין תקנת העולם הזה, והיא מידת הצדיקים לעבודת הבורא יתברך. ואמרו רבותינו זיכרונם לברכה: זריזין מקדימין למצוות (פסחים ד, א). 

והנה תראה באברהם אבינו בעניין עקדה, שנאמר: "וישכם אברהם בבקר וגו'" (בראשית כב, ג), ואף-על-פי שהיה קשה לו לשחוט את בנו יחידו עשה רצון הבורא יתעלה בזריזות להשכים בבקר. ומי שעושה מעשיו בזריזות, בזה הוכחה גדולה שהוא אוהב את בוראו, כעבד האוהב את אדוניו ומזרז בעצמו לעשות רצונו, כי הזריזות תלויה בלב האדם, כשאדם מפנה לבו מכל המחשבות האחרות שיש ו, ותופס מחשבה אחת, אז הוא מזורז, בלי ספק שיצליח. 

כמו-כן עשה אברהם, שהסיר מלבו אהבת בנו ואחז רצון בוראו, וביטל אהבת בנו מפני אהבת הבורא יתברך, ועל-כן נזדרז להשכים, כי הייתה דעתו קשורה באהבת הבורא יתברך בחשק גדול, על-כן נשבע לו הקדוש-ברוך-הוא לזכור העקדה, כי יש בן-אדם העושה עבור אוהבו דבר קשה לו מאוד ולבו נוקפו לעשות, אבל אברהם ויצחק שניהם עשו מחפץ לבם, כי מדרגת האהבה הייתה גדולה מאוד בלבם, ושניהם נתדבקו עם השם יתברך בידיעתם, עד שנתייחדו בייחוד גדול, כי כל כוונתם הייתה לפרסם יחוד הבורא יתברך בעולם ולישר בני-אדם לאהבתו, ובעת שעשו באהבה עבודת השם יתעלה ומצוותיו, נתבטל כוח גופם ונתדבקה דעתם באהבת הבורא יתברך יוצר עולם, לכן עשו שניהם בזריזות. 

ואתה צריך לדעת, כי מידת הזריזות היא תחילה לכל המידות כי אין האדם יכול להיות תדיר על הספר, כי צריך לאכול ולישון ולעשות צרכיו, לכן צריך זריזות וזהירות לחזור לספרו וללמד. ואל יחשוב: עוד היום גדול והשינה גדולה, כי על זה אמרו חכמינו זיכרונם לברכה: אל תאמר לכשאפנה אשנה, שמא לא תפנה (אבות פ"ב מ"ד). גם אל יאמר אדם: עת ערב הוא כבר, אם אלך ללמד - אצטרך לעמוד מיד להתפלל, כי טובה שעה אחת ללמוד, ואפילו דיבור אחד, מכל דבר שבעולם, ועל זה נאמר: "מסיר אזנו משמוע תורה, גם תפילתו תועבה" (משלי כח, ט). וכן כתוב: "טוב לי תורת פיך מאלפי זהב וכסף" (תהילים קיט, עב), וכן נאמר: "כי טוב יום בחצריך מאלף" (שם פד, יא) - אמר הקדוש-ברוך-הוא: טוב לי יום אחד שאתה עוסק בתורה, מאלף עולות שעתיד שלמה בנך להקריב לפני על-גבי המזבח (שבת ל, א). 

אמר רבי פינחס בן יאיר: זהירות מביאה לידי זריזות, וזריזות מביאה לידי נקיות, ונקיות מביאה לידי טהרה, וטהרה מביאה לידי פרישות, ופרישות מביאה לידי קדושה, וקדושה מביאה לידי ענווה, וענווה מביאה לידי יראת-חטא, ויראת-חטא מביאה לידי חסידות, וחסידות מביאה לידי רוח-הקודש, ורוח-הקודש מביאה לידי תחיית-המתים, ותחיית-המתים בא על ידי אליהו זכור לטוב במהרה בימינו. 
בוא וראה כמה גדול כוח הזריזות, שמביאה לידי דברים הללו, לכן יהא אדם זהיר וזריז לכל המצוות, ולרוץ אל בית-הספר להשכים ולהעריב. מידת הזריזות היא תכשיט לכל המצוות, והיא מתקנת כולם. 

ועתה יש לך להבין בדברים הנוהגים תמיד בני-אדם להתעצל בהם. כגון אם צריך אתה לראות שום דבר בספר, השתדל לחפש העניין שתחפוץ, ותהיה זריז לילך ולשאול ממי שיודע הדבר. אם יבוא עני לביתך לבקש לחם, אל תאמר: לא אוכל לילך ולהביא הלחם, אך תלך בזריזות להביא. אם תבוא ליטול ידך ויש לך מים מועטים או מאוסים, או אם הכלי אינו כשר כל-כך, כגון שיש בו סדק, ואתה רעב לאכול - אל תביאך תאוותך להקל בנטילה, אלא הזדרז להביא מים וכלי הראוי לנטילה. וצריך זריזות ביותר שלא ישהה נקביו גדולים וקטנים אפילו רגע אחד, שלא יעבר על "לא תשקצו" (ויקרא כ, כה - מכות טז, ב). גם המשהה נקביו, מביא עליו חולאים גדולים. וצריך זהירות וזריזות לשמור עצמו בנקיות, שיהיו בגדיו נקיים וגופו נקי, לרחוץ פי-טבעת אחר שעשה צרכיו, דאי אפשר להתקנח יפה בלי מים. גם צריך זריזות לעושה צרכיו בלילה ליד מיטתו, אם רוצה לשתות מים - יקום ויטול ידיו, וילך למקום נקי ויברך על המים תחילה וסוף. אם הוא על מיטתו ושומע קול רעם או רואה ברקים, שיעמוד ויטול ידיו ויברך. גם צריך לקום ממיטתו ולהעביר תנומה מעפעפיו ולהשכים ללמד תורה. 

וצריך זריזות לפרש ממעשיו הגרועים כגון הקנאה והשנאה והרהורי נשים, דכל אלה צריכים זריזות גדולה ביותר מאוד, ולהטות כל המחשבות אחר רצון הבורא יתברך. אם יבוא לו שום צער מאבוד ממונו או במיתת אוהבו או יסורין, צריך זריזות מאוד במחשבותיו לאהבת צור עולמים לבטל הצער מלבו, להיות לבו זך להצדיק האל יתברך בדיניו ומשפטיו ולקבל מאהבה, ולהתדבק בתורה ובתפילה ובמעשים טובים, ולהתחזק בכל כוונתו לאל עליון. 

כללו של דבר: יבדוק אדם בעצמו איזה עבירה הוא רגיל בה, וימהר לעשות גדרים להיזהר ולהשמט מאותה עבירה. גם יבדוק עצמו באיזה מצווה הוא מתרפה. כגון אדם בטלן - יבין מתחילה שהביטול באה מדברים בטלים. מי שקובע עצמו לדברים בטלים הוא מבטל מתורה ומתפילה ומכל טובה. 
ויסתלק מן האנשים המרבים דברים בטלים, ולא יתחבר עימהם, בזה יש לו רפואה למחלתו. וכן יעשה לכל המידות הגרועות, יבין מתחילה על היסוד הגרוע, ויהרוס אותו, ויסיר מעיניו החשך המחשיך אור נפשו. ולכל זה צריך זריזות לסלקם, כי אם יתעצל לעקר ולשרש המידות, אז יעשו בלבו ענף עד שלא יוכל לקצצם. 

ויהיה זריז לבקש שלום ולרדוף אחריו שנאמר: "בקש שלום ורדפהו" (תהילים לד, טו). ויהיה זריז לבקש ידיעת התורה וידיעת הבורא יתברך, דכתיב: "נרדפה לדעת את ה'" (הושע ו, ג). וכן אמרו חכמים: הוי גולה למקום תורה (אבות פ"ד מי"ד). ויהיה זריז לבקש צדקה, דכתיב: "צדק צדק תרדף" (דברים טז, כ), וכתיב: "שמעו אלי רדפי צדק מבקשי ה'" (ישעיה נא, א). וצריך זריזות לכתוב ספרים אשר הוא צריך ללמד מהם. או כשיראה או כשישמע דבר חידוש, יהיה זריז לכתבו, ולא ימתין עד שישכח מלבו. 

אמר רבי יהודה בן תימא: הוי עד כנמר וקל כנשר, רץ כצבי וגיבור כארי, לעשות רצון אביך שבשמים (אבות פ"ה מ"כ). ראה איך הזהירו לעשות עצמו קל וגיבור על המצוות. וכן אמר דוד: "חשתי ולא התמהמהתי לשמור מצוותיך" (תהילים קיט, ס). וכן דרשו רבותינו זיכרונם לברכם: "ושמרתם את המצות" (שמות יב, יז) - אל תקרי "מצות" אלא "מצוות". אם תבוא מצווה לידך, אל תחמיצנה, אלא עשה אותה מיד. (מכילתא שם). 

וצריך מאוד קלות וזריזות וגבורה להלחם נגד הרשעים, להיות אביר לב כמשה רבנו עליו השלום שאמר: "שימו איש חרבו על ירכו" (שמות לב, כז); ובפינחס נאמר בו: "וירא פינחס וגו' ויקח רמח בידו" (במדבר כה, ז). לכן היזהר בעצמך להיות זריז מאוד להיפרד מחברת רשעים, שלא להיות בעצתם ובהסכמתם. ועל הכל צריך זריזות לעשות תשובה. יחיש ולא יאחר בדרכי תשובה, ולא יהא שעה אחת רשע לפני המקום יתברך. ראה איך משרתי המלכים והשרים זריזים הם בשליחותם ובעבודתם, כל-שכן שיש ליזהר ולהזדרז לעשות עבודת מלך מלכי המלכים הקדוש-ברוך-הוא. 

אף-על-פי שהזריזות טובה מאוד, יזהר שלא ימהר בעבודתו יותר מדי כי הרוכב במהירות הוא קרוב מאוד להיכשל. וכן מי שהוא רץ במהירות הוא נופל. ולא יתכן לתקן מעשה מתוקן בבהלה, אבל במתון יתוקנו העניינים. וכן אמרו רבותינו: "הוו מתונים בדין" (אבות א, א). והזריזות - שיהא ניעור לבו ויקיץ מחשבותיו ויקלו איבריו למלאכתו, אך לא ימהר בשום עניין. וכל אלו העניינים צריכים חוכמה גדולה, מתי ימהר ומתי יאחר. 

ואף-על-פי שמידת הזריזות טובה מאוד, מיהו לא יהא זריז לרדוף אחר תאוותיו, ולטרוח אחר הנאותיו, ולרדוף אחר מעשיו הרעים. כי כאשר הזריזות לעניין התורה מביאה את האדם למעלה עליונה, כך הזריזות לעניין העבירות מביאה האדם לשאול תחתית. וכאשר צריך זריזות לתורה, כך צריך זריזות לעניין העולם הזה, שיהא זריז במלאכתו. ויש הצלחה גדולה למי שעושה ענייניו בזריזות. לכן בן-אדם, תהיה זריז לשני עולמים, ועשה מלאכתך, שהוא צרכי העולם הזה, בזריזות, כדי שתפנה מהרה למלאכת שמים. 


~ שער הששה-עשר - שער העצלות

העצלות היא מידה רעה מאוד מי שזאת המידה גוברת בו, ענייניו מקולקלים מאוד בעולם הזה ובעולם הבא, ועליו אמר שלמה המלך עליו השלום: "על שדה איש עצל עברתי, ועל כרם אדם חסר-לב. והנה עלה כולו קמשונים, כסו פניו חרולים, וגדר אבניו נהרסה" (משלי כד, ל-לא). דמה חכמתה עצל לשדה איש עצל, לא די שאינו מגדל אף דברים גרועים, כגון חרולים וקמשונים המזיקים; ואפילו אם היה טורח בשדהו עד שיגדל תבואה, מחמת עצלותו יפסיד התבואה, כי גדר אבניו נהרסה, והוא עצל ואינו מתקן הגדר, ומתוך כך יכנסו הבהמות והגנבים ולוקחים הכל. ואמר "גדר אבניו הרסה" - אף-על-פי שגדר אבנים חזק מאוד, אף-על-פי-כן הוא נהרס מחמת עצלותו, שלא תקן חסרונה קודם שנפלה. כן עניין העצל בתורה ובמצוות, כי העצלים אוהבים מנוחה, ומתוך כך המצוות קשות עליהם, ולמוד התורה כבדה על נפשם, ויברחו מן המדרש אל המנוחה. וכשהם יושבים בבית-הכנסת ישנים, כעניין שנאמר: "עצלה תפיל תרדמה" (משלי יט, טו), כי עצלות מביא שנה בטבע האדם. וכבר הזהיר שלמה המלך עליו השלום: "מעט שנות מעט תנומות, מעט חבוק ידים לשכב" (שם ו, י). 

לא די לעצל שלא יגיע לידיעת התורה, כיון שאינו עוסק בתורה כראוי, אלא אפילו מחמת העצלות מעלה בלבו סברות של טעות. כי העצל יורה היתר לעצמו ויאמר: טוב לגוף המנוחה כדי שיתחזק, כי כשאדם חזק הוא יכול לעשות יותר מן החלש. ומטה אוזניו לדברים בטלים, ואומר שבזה יהא לבו פתוח. נמצא, שהעצלות גורם שיחפש סברות לומר שעושה מצווה לבטל מן הלמוד. 
אף-על-פי שזאת הסברא היא אמת, שטוב לנוח כדי שיתחזק, או לשמוע מלי דבדיחותא לפתח הלב, זהו דווקא לאדם הזריז ועוסק בתורה, כי אין כח אבנים כח האדם, או שיהיו עצמותיו כנחושה לטרוח תמיד, ופעמים צריך לנוח כדי שיתחזק; אבל העצל מישר זאת הסברא ונמשך אחריה עד שיתבטל מכל וכל, ולעולם בעניין שיש בו טורח סברא לפי העצלות. 


העצל הוא רך הלבב ואינו גולה למקום תורה 
ועליו אמר שלמה המלך עליו השלום שבעה דברים, כיצד העצל אומר: 
אומרים לעצל: רב בעיר, לך ולמד תורה. 
והוא משיב להם: מתיירא אני מן הארי שבדרך, שנאמר: "אמר עצל שחל בדרך" (משלי כו, יג). 
אומרים לו: רב בתוך המדינה, עמוד ולך אצלו. 
והוא משיב להם: מתיירא אני שלא יבוא ארי בתוך הרחובות, שנאמר: "ארי בין הרחבות" (שם). 
אומרים לו: הרי הוא דר אצל ביתך. 
והוא משיב להם: הארי בחוץ, שנאמר: "אמר עצל ארי בחוץ, בתוך רחבות ארצח" (שם כב, יג). 
אומרים לו: הרי הוא בתוך הבית. 
והוא משיב להם: ואם הולך אני ומוצא הדלת נעול, אני צריך לחזר. 
אומרים לו: פתוח, שנאמר: "הדלת תסוב על צירה, ועצל על מיטתו" (שם כו, יד). 
לבסוף שלא היה יודע מה להשיב, אמר להם: אם הדלת פתוח או נעול, מבקש אני לישן מעט. שנאמר: "עד מתי עצל תשכב, מתי תקום משנתך" (שם ו, ט). 
עומד ממיטתו ונותנים לפניו לאכול, מתעצל לתת לתוך פיו, שנאמר: "טמן עצל ידו בצלחת, נלאה להשיבה אל פיו" (שם כו, טו). 
ואיזהו השביעי? שנאמר: "מחרף עצל לא יחרש" (שם כ, ד) - ואמר רבי שמעון בן יוחאי: זהו שלא למד תורה בנעוריו, ורוצה ללמד בזקנותו, ואינו יכול. וזהו: "ושאל בקציר ואין" (שם). 

עד כאן גינה שלמה את העצל. ומשה רבנו עליו השלום אמר דבר גדול מכולם, שנאמר: "כי קרוב אליך הדבר מאוד בפיך ובלבבך לעשתו" (דברים ל, יד) - רק הוצא דבר מפיך (דברים רבה ח, ו). ומי שמתעצל בזה שלא יוציא דברים מפיו, אין לך עצלות גדול מזה. 

ראה איך עצל רחוק מן המידות הטובות ואינו שווה כלום לשליחות, כחלה שאינה שווה לשנים, שנאמר: "כחמץ לשנים וכעשן לעינים, כן העצל לשלחיו" (משלי י, כו), ונאמר: "חכם עצל בעיניו משבעה משיבי טעם" (שם כו, טז). פירושו של זה הפסוק כך הוא: מלך שיש לו רצים ושלוחים הרבה, ועשו כולם שליחות של מלך, וגם השיבו דבר למלך כשחזרו משליחותם. ואחד מעבדי המלך היה איש עצל, ומערים לומר חולה הוא, ונח ואוכל משולחן המלך. כשרואה חבריו יגעים מטורח הדרך, מחזיק עצמו חכם בעיניו מכל חבריו. ושטות הוא בידו, דכתיב: "חזית איש מהיר במלאכתו, לפני מלכים יתיצב" (שם כב, כט); אף כאן המלך משלם גמול לפקחים, שהיו משיבים טעם המלך. 
כללו של דבר: העצל אינו שווה לא לעולם הזה ולא לעולם הבא, כי מיאנו ידיו לעשות. 

ואמר החכם: העצל שבבני-אדם - שנתעצל לקנות אוהבים חכמים ויראי השם יתברך. ויש יותר עצל ממנו, שכל אלו היו בידם ואבדם. הקדוש-ברוך-הוא ברא בריה חלשה, האוגרת לחמה וטורחת, כדי להחכים העצל, דכתיב: "לך אל נמלה עצל, ראה דרכיה וחכם" (משלי ו, ו). לכן יתבייש בראותו הנמלה זריזה וזהירה בענייניה, ילמד ממנה לאחוז בה כמוה במידת הזריזות, לצאת נפשו מתחת העצלות מידי שחת. 

ויש עצלות שהיא טובה מאוד כגון היושב ומתעצל לעשות רעות ולרדוף אחר התאוות. 

אמרו על אדם שרצה המלך לשלחו למקום סכנה ולא אבה ללכת, וחרפו המלך. 
אז אמר למלך: מוטב שתחרפני ואני חי משתתפלל בעדי ואני מת. 

ועל זה העניין אמרו רבותינו: יש זריז ונשכר, ויש זריז ונפסד; יש עצל ונשכר, ויש עצל ונפסד. 

זריז ונשכר - שעושה מלאכתו כל השבוע ואינו עושה בערב-שבת. 
זריז ונפסד - שעושה מלאכה כל השבוע ועושה גם-כן בערב-שבת. 
עצל ונשכר - שאינו עושה מלאכה כל השבוע ואינו עושה בערב-שבת. 
עצל ונפסד - שאינם עושה מלאכה כל השבוע ועושה בערב-שבת (פסחים נ, ב). 

ראה איך העלו חכמים בלבבם שיש זריזות שהיא טובה ויש זריזות שהיא רעה, וכן בעצלות. לכן תחשב שתעשה הטוב בכל איבריך ובכל מחשבותיך, ותבחר מכל איבר ואיבר קצת קלות וקצת כבדות, והכל לשם שמים. 
תהא קל לשבת עם חברים המתחברים לתורה ולמצוות, 
ותהא כבד לשבת עם הליצנים ועושים רעה; 
ותהא קל בעיניך לראות דת ודין ועניני המצוות, 
ותהא כבד בעיניך לראות מעשה הבלים ולהסתכל באשת איש ובעבודה-זרה; 
ותהא קל באוזניך לשמוע מוסרים ותוכחות ודין-תורה, 
ותהא כבד באוזניך לשמוע נבול-פה ודברים בטלים; 
ותהא קל באפך לכעוס על הרשעים, 
ותהא כבד לכעוס על הצדיקים; 
ותהא כבד בפיך ובלשונך המריבות והשקרים והליצנות והלשון הרע, 
ותהא קל בפיך בדברי-תורה ותוכחות ולצוות על הטוב; 
ותהא כבד בידך להרים יד ברעך, 
ותהא קל בידך ליתן צדקה ולעשות מלאכתך באמונה; 
ותהא כבד ברגליך לילך בדרכי הרשעים - ללכת למשתאות וללכת בטיולים, 
ותהא קל ברגליך לרוץ לבתי-כנסיות ולבתי-מדרשות וללכת לבקר חולים ולעשות לוויה ולכל המצוות; 
ותהא כבד בלבבך לחשב הרהורים רעים, 
ותהא כבד על הקנאה ועל השנאה, 
ותהא קל בלבבך לחשב הרהורי תורה ולהשיג מעלות אהבת השם יתברך ויראתו הטהורה, ובזה תהא קל וזריז בלבך להתדבק באור העליון. 


~ שער השבעה-עשר - שער הנדיבות

הנדיבות היא המידה אשר יגיע בה האדם למעלות גדולות וכשהנדיבות על דרך טובה אז היא משובחת מאוד, ובה יגיע אל מעלות רבות בעולם הזה ובעולם הבא, כמו שנאמר: "מתן אדם ירחיב לו, ולפני גדלים ינחנו" (משלי יח, טז), כי בעבור מתנותיו יאהבוהו מלכים ושרים וכל אדם. ואין דבר בעולם המביא את האדם לידי אהבת העולם כמו הנדיבות, וגם בעולם הבא יגיע לו גמול טוב עבור מתנתו. 

ויש שלושה מיני נדיבות: 
האחד - נדיב בממון. 
השני - נדיב בגוף. 
השלישי - נדיב בחוכמה. 

ואלו השלושה היו באברהם אבינו, שהיה נדיב בממון. דכתיב: "ויטע אשל (בראשית כא, לג); נדיב בגופו, שהציל לוט בן אחיו ונלחם עבורו; נדיב בחכמתו, כי למד לכל העם הדרך הישר עד שנתגיירו, דכתיב: "ואת הנפש אשר עשו בחרן" (שם יב, ה). וזאת המידה היא משובחת מאוד, מפני שבה האדם מתכבד, כדכתיב: "רבים יחלו פני נדיב"(משלי יט, ו), ודבריו נשמעים כשהוא מוכיח בני האדם לשוב לעבודת הבורא יתברך. אם הוא צריך לעזרה - הכל יעזרוהו, והכל בשלום עמו. 

ודע, שהמתנה במקום שהיא ראויה, כגון צדקה לעניים יראי שמים, אותה המתנה היא מטמון ספון שאינה נאבדת באריכת הימים, אך היא עומדת כל הימים. וזו היא כוונת שלמה המלך עליו השלום שאמר: "שלח לחמך על פני המים, כי ברוב הימים תמצאנו" (קהלת יא, א). ופשט הפסוק דבר על הנדיבות, כי מי שזורע חסד קוצר תבואתו. ומי שיש בו המידה הזאת הוא מתעשר, כמו שנאמר: (משלי יא, כד) "יש מפזר ונוסף עוד". עוד כתיב: "נותן לרש אין מחסור" (שם כח, כז). ואמר דוד על האנשים הנדיבים: "פזר נתן לאביונים, צדקתו עמידת לעד" (תהילים קיב, ט). והמידה החשובה הזאת הלוואה היא אצל הבורא יתברך, שנאמר: "מלוה ה' חונן דל" (משלי יט, יז). 

ואמר החכם: עשה חסד עם מי שראוי לו, ומי שאינו ראוי לו - תהיה אתה ראוי לעשותו. ואמר: מי שיתן מתנה גדולה למי ששואל המתנה, הוא חצי נדיב; אבל הנדיב השלם הוא אשר נותן תדיר מעט אם רב קודם שישאלו ממנו. 

ועוד אמרו החכמים זיכרונם לברכה: מידת הנדיבות תלוי בהרגל, כי אינו נקרא נדיב עד שיהא רגיל בכל עת ובכל שעה להתנדב כפי יכולתו, כי אדם שנותן למי שראוי לתן אלף זהובים בפעם אחת, אינו נדיב כמי שנותן אלף זהובים באלף פעמים, כל זהוב וזהוב במקום הראוי, כי אותו שנותן אלף זהובים בפעם אחת נתעוררה דעתו להתנדב ואחר-כך פסקה ממנו. 

וגם לעניין השכר אינו דומה שכר מי שפודה שבוי אחד היושב במשמר על דבר חוב במאה דינרים, שהוא די מחסורו, כמו שפדה עשרה שבויים, או השלים חסרון עשרה עניים, כל אחד בעשרה דינרים. 
ועל זה אמרו חכמים: הכל לפי רוב המעשה (אבות פ"ג מט"ו) - ולא אמרו: לפי גודל המעשה. 

כל המעלים עיניו מן הצדקה, כאלו עובד עבודה-זרה ונקרא בלייעל, רשע, אכזרי וחוטא. בלייעל - שנאמר: "השמר לך פן יהיה דבר עם לבבך בלייעל לאמור, קרבה שנת השבע שנת השמטה, ורעה עינך באחיך האביון ולא תתן לו" (דברים טו, ט). אכזרי - דכתיב: "ורחמי רשעים אכזרי" (משלי יב, י). ומכחיש יחוסו שאינו מזרע אברהם יצחק ויעקב, כי הם היו רחמנים, אלא מזרע הגויים שהם אכזרים, שנאמר: "אכזרי המה ולא ירחמו" (ירמיה נ, מב). כל המרחם - מרחמים עליו מן השמים, שנאמר (דברים יג, יח): "ונתן לך רחמים ורחמך והרבך" (שבת קנא, ב). והנותן צדקה לעניים בסבר פנים רעות, אבד זכותו ואפילו נתן הרבה, וטוב ממנו פרוטה בסבר פנים יפות. וטוב שיתן קודם שישאל. וטוב שיתן בסתר, דכתיב: "מתן בסתר יכפה אף" (משלי כא, יד). ויש שהיו קושרים בבגד וזורקים לאחוריהם ובאין עניים ונוטלים, והנותן אינו יודע למי נותן והמקבל אינו יודע ממי מקבל, אז העני אינו מבויש (כתובות סז, ב). 

כללו של דבר: כל מה שיכול להסתיר, שלא ידע העני מי הוא הנותן ושלא ידע הנותן מי הוא המקבל, יש לו להסתיר. וכשאדם עושה צדקה, ויש עם הצדקה חסד, כמו שיקנה במעות דבר הצריך לעני, שלא יצירך העני לטרוח, או ימצא צרכי העני בזול והעני אין לו במה לקנות, בזה ידקדק שיתן לו באותה שעה, ובזה עושה עמו חסד. ועל זה אמר הנביא: "זרעו לכם לצדקה קצרו לפי חסד" (הושע י, יב). 

ועתה שמע חשיבות הנדיבות ובעלי הצדקה דכתיב (משלי יד, לד): "צדקה תרומם גוי" (מדרש משלי יד). בוא וראה כמה גדול כוחה של צדקה, שהיא נתונה בימינו של הקדוש-ברוך-הוא, שנאמר: "צדק מלאה ימינך" (תהילים מח, יא). 

גדולה צדקה, שבה נשתבח הקדוש-ברוך-הוא בשעה שעתיד להביא תשועה לישראל, שנאמר: "אני מדבר בצדקה, רב להושיע" (ישעיה סג, א). 

גדולה צדקה, שמנחלת כבוד וחיים לעושיה, שנאמר: "רדף צדקה וחסד, ימצא חיים וכבוד" (משלי כא, כא). ומשום דרודף צדקה ימצא צדקה?! אלא הקדוש-ברוך-הוא ממציא לו מעות כדי לעשות מהן צדקה לבני-אדם המהוגנים, לעשות להן צדקה כדי לקבל מהן שכר. 

גדולה צדקה, שבה עתיד הקדוש-ברוך-הוא לפדות את ישראל, שנאמר: "ציון במשפט תפדה, ושביה בצדקה" (ישעיה א, כז). "והאמן בה', ויחשבה לו צדקה" (בראשית טו, ו), ואומר: "כי ידעתיו למען אשר יצוה את בניו ואת ביתו אחריו, ושמרו דרך ה' לעשות צדקה ומשפט, למען הביא ה' על אברהם את אשר דבר עליו" (שם יח, יט). ובה נשתבח דוד, שנאמר: "ויהי דוד עשה משפט וצדקה לכל עמו" (שמואל-ב ח, טו). 

גדולה צדקה, שבה נשתבח שלמה המלך עליו השלום, שנאמר: "יהי ה' אלוהיך ברוך אשר חפץ בך לתתך על כסא ישראל, באהבת ה' את ישראל לעלם, וישימך למלך לעשות משפט וצדקה" (מ"א י, ט). 

גדולה צדקה, שמגעת עד כסא הכבוד, שנאמר: "צדק ומשפט מכון כסאך" (תהילים פט, טו). ובה נשתבחו ישראל, שנאמר: "וצדקה תהיה לנו כי נשמר לעשות וגו'" (דברים ו, כה). 

גדולה צדקה, שבה עתיד הקדוש-ברוך-הוא להשתבח ביום הדין, שנאמר: "ויגבה ה' צבאות במשפט, והאל הקדוש נקדש בצדקה" (ישעיה ה, טז). 

גדולה צדקה, שהיא מלוה לעושיה בשעת פטירתו, שנאמר: "והלך לפניך צדקך, כבוד ה' יאספך" (שם נח, ח). גדול החסד, שבו נבנה העולם, שנאמר: "עולם חסד יבנה" (תהילים פט, ג). לכך ידבק האדם במידת הנדיבות, שגורמת כל הטובות האלה. 

ועוד יהיה נדיב בממונו לקנות המצוות, כגון רבן גמליאל שקנה אתרוג באלף זוז (סוכה מא, ב). 

ויהיה נדיב בממונו להדר במצוות והדור מצווה עד שליש (ב"ק ט, ב). ויהיה נדיב בממונו לכתוב ולקנות ספרים ולהשאילן למי שאין לו, שנאמר (תהילים קיב, ג): "הון ועושר בביתו, וצדקתו עומדת לעד" (כתובות נ, א). 
ויהיה ותרן בזה, שלא יחוש אם יתקלקלו הספרים עבור שלומדים בהם. ועל כלי ביתו יהיה נדיב להשאיל לשכניו ומיודעיו. 

ויהיה נדיב להלוות לעני את כספו. ואם יספיק בידו, ילווה גם לעשירים. 

ויהיה נדיב במשאו ובמתנו. לעולם לא ידקדק על דבר מועט. אם הוא מודד יין או שמן או איזה דבר שיהיה, לא יצמצם. 

ויהיה נדיב בגופו לטרוח עבור כל אדם, לסבול עולם ומשאם, להצטער בצרתם, ולהתפלל בעדם, ולשמח בשמחתם, לבקר חולים ולעשות חסד עם המתי. 

וביותר צריך להיות נדיב בחכמת תורתו, ללמד לכל אדם דעת ולהמשיך את לבם לשמים. וזהו הנדיבות הגדולה שבכל מיני הנדיבות, המתנדב לאדם להביאו לחיי העולם הבא. 

אף-על-פי שמידת הנדיבות היא טובה, צריך ליזהר שלא יהא פזרן להשיג תאוות לבו במיני מאכל ומשתה, ולתת הונו לזונות, ולעשות בגדים יקרים, ולפזר ממונו במיני תחבולות שאינן מביאת ליראת-שמים. וצריך נדיב-הלב שלא לפזר לריק, ולא לרדוף אחר תאוות המביאות כל רע. אך ידקדק להיות ותרן לעניים הטובים להלבישם ולהאכילם מן המיטב, כדכתיב: "כל חלב לה'" (ויקרא ג, טז), ויהיה שכרו טוב הצפון אשר "עין לא ראתה אלוהים זולתך יעשה למחכה לו" (ישעיה סד, ג). 


~ שער השמונה-עשר - שער הצייקנות

הצייקנות זאת המידה היא מגונה ברוב ענייניה ועל הצייקן אמר שלמה עליו השלום: "אל תלחם את לחם רע עין" (משלי כג, ו). 

ואלה מידות צר העין: לא יתן צדקה, ולא ירחם על העניים, וכשיש לו משא ומתן עם חברו - מדקדק עמו יותר מדי, ולא יותר לו מאומה. אינו מאכיל ואינו מלבייש, ולא ייהנה שום אדם ממנו. ואין לו ביטחון על מי שנתן לו הממון, והוא שנוא לבריות. אינו מהדר אחר המצוות, ולא יקנה לו רב וחבר, ומתוך כך יישאר ריק מן התורה ומן המצוות. ואם הוא צייקן בגופו - גם הוא רע ומר, שלא יעשה חסד עם בני-אדם. ורע על כל רעות אם הוא כיל בחכמתו ובספריו, כיון שהוא אינו חסר בזה מאומה, כי החוכמה דומה לאש, שאינו חסר אם מדליקים ממנו נרות או אש אחרת, ועליו נאמר: "מנע בר יקבוהו לאום" (שם יא, כו); אבל בנדיב נאמר: "וברכה לראש משביר" (סוף הפסוק), ופשט הכתוב מדבר בצדקה והמושל על חכמתו. 

והטוב שבזאת המידה - שאינם מפסיד ממונו בהבלים ופעמים נמנע מעבירות גדולות, ומחמת שמחסר נפשו מטובה מתוך כך אין לו גאות כמו שיש לנדיב, כי מרוב טובה והנאה שיש לו לאדם יבעט ביוצרו. 

לכן ידקדק האדם בעשרו בעצמו, ויהיה ניב במקום שראוי לו להתנדב, ובמקום שאין ראוי לו להתנדב יהיה צייקן וכילי. וישקול כל זה במאזנים של תורה. וילמד מיעקב אבינו שהיה צייקן שאין דוגמתו, שנאמר: "ויותר יעקב לבדו (בראשית לב, כה) - ואמרו רבותינו זיכרונם לברכה, ששכח פכים קטנים וחזר עליהם, מלמד שהצדיקים חביב עליהם ממונם יותר מגופם, לפי שאין פושטים יד בגזל (חולין צא, א). ראה הצייקנות הגדולה, שאדם עשיר כמו יעקב עליו השלום היה לו לחזר אחר פכים קטנים. ומצינו במקום אחר, שהיה ותרן שאין דוגמתו, כמו שדרשו רבותינו זיכרונם לברכה: "בקברי אשר כריתי לי" (בראשית נ, ה) - מלמד שנטל יעקב כל כסף וזהב שהביא מבית לבן ועשה כרי, ואמר לעשו: טול בשביל חלקך במערה (שמות רבה לא, יז). היש ותרן כזה?! לכן מזה ילמד אדם שלא יפזר לריק ושלא לצורך. ובמקום מצווה, כגון בצדקה ובשאר מצוות התלויות במעות, כגון לקנות רב וחבר וספרים, יהיה ותרן גדול כדי להשיג מעלות עליונות להשיב הנפש למקום טהרה, שתהא צרורה בצרור החיים, כדכתיב: "והיתה נפש אדני צרורה בצרור החיים" (שמואל-א כה, כט). 


~ שער התשעה-עשר - שער הזכירה

הזכירה היא מידה שאין העולם יכול להתקיים בלא הזכירה כי כל משא-ומתן של עולם הזה הכל תלוי בזכירה, כי לא היה אדם מאמין לחברו או מלוה לו אם לא היה זוכר. וכל העניינים שבעולם, כגון מקי וממכר, אם היו שוכחים דבריהם לא היו יכולים לעשות מיקח וממכר או לעשות תנאי ביניהם בלא זכירה. ואין צריך להאריך בזה, כי הדבר ידוע לכל. לכן ייקח האדם זאת המידה להשתמש בה לכל העניינים, כי הזכירה היא גדר לאמת, איך יזכור נדריו שנדר לקיים. ואם יש דבר בינו ובין חברו, יזכור העניין ולא ישנה דבריו. גילה לו דבר-סתר וצווה לו שלא לגלות, יזכור וויו ולא יגלה. לוה מחברו מעות או שאל ממנו כלי ביתו, יזכור כמה מעות לוה ממנו, וידקדק בחשבונו, וישלם הכל. ומי שיש לו עסקים רבים והוא טרוד, צריך ליזהר מאוד שלא ילווה מעות או שלא ישאל עניינים מן בני-אדם, כי כיון שהוא טרוד ישכח הכל ולא יזכור. גמל לו חברו טובה, יזכור כדי שיוכל להשיב לו. 

ולעניין הצדקה צריך לזכור העניים ולהעלות על לבו דחקם, ומתוך כך יעזר להם. ואם יבוא להעיד בבית-דין על מה שראה וידע, צריך האדם שיזהר מאוד שיזכור, ולא יפחת ולא יוסיף על מה שראה וידע. 

ראה איך הזהיר הקדוש-ברוך-הוא על הזכירה, שנאמר: "השמר לך פן תשכח את ה' אלוהיך לבלתי שמר מצוותיו ומשפטיו וחוקתיו" (דברים ח, יא). וזה דבר גדול הזוכר את השם יתברך בכל מעשיו. וכן אמר דוד: "שויתי ה' לנגדי תמיד" (תהילים טז, ח). 

הזכירה היא מעלה עליונה, והיא כלי שמחזקת כל המצוות וכל התורה בציצית נאמר: "וזכרתם את כל מצוות ה' ועשיתם אתם וגו' למען תזכרו ועשיתם את כל מצוותי" (במדבר טו, לט-מ). בתפילין נאמר: "והיה לך לאות על ידך ולזיכרון בין עיניך, למען תהיה תורת ה' בפיך" (שמות יג, ט); וכתיב: "וזכרת כי עבד היית במצרים, ושמרת ועשית את החוקים האלה" (דברים טז, יב). 

וכיון שהכל תלוי בזכירה, יש לי לכתוב שלושים דברים שתזכור בכל יום שתי פעמים, ותכניסם בעמקי הלב ובמחשבותיך. לא תזכרם בפיך בלבד, אך תכתבם על לוח לבך, ואז תהיה עבודתך מקובלת לפני המקום ברוך-הוא, ותישא חן וחסד לפניו. 

הזכירה הראשונה - שתזכור איך הוציאך הבורא יתברך מאין ליש. וזכר הטובה שעשה עמך מעודך עד היום הזה, ואיך גידלך ונשאך על כל הבריות. וכל זה עשה לך ולא שהיה חייב לעשות לך, אלא בחנם עשה לך, ומרוב חסדיו גמל לך כל זה, ועבור זה אתה חייב להודות לבורא יתברך. 

השניה - שיזכור חסדי השם יתברך שהוא שלם באיבריו. ויחשוב, אם היה חולה איבר אחד ובא רופא ורפא אותו - כמה היה נכנע ומחזיק טובה לרופא ההוא! קל-וחומר שיעשה כן לפני השם יתברך שעשהו שלם. 

השלישית - שיזכור חסדי השם יתברך שנתן בו חוכמה ודעת. ויחשוב, אם הוא היה שוטה ומקרע כסותו - כמה היו ענייניו מקולקלים ולא היה נחשב למאומה. ואם היה רופא מרפא שטותו - כמה היה ראוי לשבחו! קל-וחומר לבורא יתברך שמו. 

הרביעית - שיזכור הטובה שנתן לו האל יתברך, שנתן לו תורתו הקדושה להורות לו דרכיו הישרים להגיע לעבודת האל יתברך, ויתרצה בה להודות לאל אדון העליון, שבה יגיע לאור באור החיים ליהנות מזיו השכינה. 

החמישית - שיזכור רחמי האל יתברך, שרחם עליו לתת תורתו הטהורה בידו. ואלו מלך בשר-ודם שלח לו כתב, וקרא כל הכתב, והיה בו דבר שלא הבין - כמה היה מצטער על זה שלא היה יודע מה שצוהו המלך. ואין ספק, אם היה במקומו אפילו קטן מן הקטנים שהיה יודע לפרש לו מה שלא הבין, היה ממהר ללכת אליו, ולא היה מתבייש. כל-שכן שיעשה כן בתורת אלוהינו. 

השישית - שיזכור אם יש בו שום דבר מה שיעבר בו על שצוהו יוצרו. ויחשוב על זה, שכל הדברים שברא הבורא יתברך הם עושים מצוותו: החמור נושא משא, הסוס והשור חורשים, ואין שום יום שמורדים באדונם. השמש עושה בכל יום מה שצוהו האל יתברך, ואם היה יום אחד שלא היה זורח והיה חשך - כמה היה פלא בעיני העולם! או אם האדמה אינה נותנת יבולע ופרותיה, היו כל העולם מתים. ועתה ראה, שכל הדברים עושים שליחותם, ואיך לא יתבייש האדם להרגיל איבריו, שנבראו לשמור התורה, והוא משנה אותם ומרגיל איבריו לעבר על התורה. 

השביעית - שיזכור בענייני העולם, עבד שראה אשר אדוניו מטיב עמו ומספיק לו צרכיו - כמה צריך אותו עבד לקבל עליו מורא אדוניו ואהבתו, ושייכנע לפניו, ושישתדל בכל כוחו שימצא חן בעיני אדוניו. קל-וחומר שיקבל האדם עליו על מלכות שמים, ויחשוב עצמו כעבד נכנע לפני רבו, ואל יראה בעצמו שום שררה וגאות. 

השמינית - שיזכור כל עבדי המלך איך הם זריזים ומשתדלים בעבודתו. ואם עבדי המלך יעשו מעשה המלך דבר שצריך חוכמה ועצה, הנה יפנו לבם מכל דבר, וישימו כל מחשבותם וחכמתם לעשות עניין המלך בתבונה ובחוכמה ובכוון בכל לב אשר יוכלו לעשות. ואם יבוא לשבח את המלך ולהחזיק לו טובה על הטוב שעשה לו, הן אם יכתוב לו כתב או יעמוד אצלו על-פה, יחפש בלבו לשון צח ונאה לשבח בו המלך, קל-וחומר שיעשה כן לפני מלך מלכי המלכים, שישים כל כוונתו בעבודת השם יתברך לעשות כהלכתה ולייפותה. והנה כל מעשה עבודת השם יתברך נחלקו לשלושה חלקים: 

האחד - חובת הלב לבד. אם יתעסק במחשבתו ליחד השם יתברך, יפנה לבו מכל מחשבותיו, ויהיה יחודו שלם לאלוהים לבד. 

השני - עסק הלב והאיברים, כגון בתפילה, יפנה לבו מכל עסקיו ויעמוד בכוונה גדולה לפני האל הגדול יתברך. 

השלישי - בעשותו לולב וציצית וכיוצא באלו, שהם מצוות איבריו לבד, ואין עקר הכוונה כמו התפילה, כי עקר התפילה היא הכוונה, אבל אלו עקרם באיברים בלא לב, אפילו הכי קודם שיעשה המצווה יזכור לשם מי יעשה, ויעשה בהדור מצווה עד שליש (בבא קמא ט, ב), לאדון עולמים. 

התשיעית - שיזכור אדם שיש לו אשה שאוהב אותה כנפשו, או בנו שהוא אוהבו בכל לב, והוא טורח תמיד להשיג להם כל צרכם ולעשות כל רצונו, ואינו עושה זה עבור שירא מהם או שהם ייטיבו עמו עבור שהוא עושה רצונם, אלא מרוב אהבה שהוא חושק בם עושה. קל-וחומר שיעשה כן לפני האל יתברך, שיכון כל מעשיו לשמו הגדול לבדו, ולא יעשה המצוות מאהבת בני-אדם או מיראתם או שיקווה לקבל טובה, אלא יש לו ליחד כל מעשיו לשמו הגדול לבד, ולא ישתף עמו דבר אחר. 

העשירית - שיזכור מה היו כל מעשיו עד היום הזה. אם עסק בעבודת יוצרו, צריך שיזכור בכל יום כמה עשה עבודת השם יתברך וכמה מרד כנגדו, ולעולם יתן לבו שיעסוק יותר בעבודת השם יתברך ממה שיעסוק בצרכיו; ואם לא עסק כל ימיו בעבודת הבורא יתברך, לכל הפחות מכאן ואילך יעסוק בעבודת השם יתברך. 

האחת-עשרה - שיזכור איך הוא זריז וממהר בענייניו לאסף הון, וחושב יומם ולילה, ואינו חושש לאהוב אלא למי שיעזרהו לקבץ כסף וזהב; ואפשר שתהא יגיעתו לריק, שיאבד הכל, או שמא יהא ממונו לרעתו, או שמא ימות מהרה, אף-על-פי-כן טורח כל-כך, אם-כן מה יעשה לנשמתו הקיימת לעולם ועד. ועוד כמה אתה חייב לתקן ענייניך, ולהיות זריז לזכור תמיד לזכותם ולצחצחם בזכות הקים לעולם ועד ולעולמי עולמים. ועתה ראה מה חלוק יש בין שני העולמות, ומעלת האחד מן האחר "כיתרון האור מן החשך" (קהלת ב, יג). 

השתים-עשרה - שיזכור שהקדוש-ברוך-הוא רואה מחשבות לבו. ראה איך מקשט עצמו ומיפה עצמו ההולך לשרץ לפני המלך, כמו שכתוב: "כי אין לבוא אל שער המלך בלבוש שק" (אסתר ד, ב), וכאשר תראה ביוסף הצדיק עליו השלום: "וישלח פרעה ויקרא את יוסף, ויריצוהו מן הבור, ויגלח ויחלף שמלתיו ויבא אל פרעה" (בראשית מא, יד). והנה ראה שאין תכשיט העומד לפני המלך לעולם כמו שעומד לפני המלך שעה אחת, אם-כן אנחנו העומדים לפני המלך מלכי המלכים לעולם, כי הוא רואה מחשבות לבנו בסתר ובגלוי, ואין מנוס ממנו, כי בכל מקום הוא, שיש לנו לחשב תמיד בגדולתו ולהסכים בלבנו לעשות רצונו ולהתקשט עם המחשבות לפניו. 

השלוש-עשרה - שיזכור אשר חכמתו יותר ממעשיו, שאינו עושה כפי חכמתו. ויש לו ממון, ואינו עושה טובה עם ממונו כפי עשרו. ויחשוב: מי האיש אשר אם יבוא אליו אדם ויאמר לו "יהי לך מאה זהובים על-מנת שתתן לאוהבי עשרה זהובים", שלא יעשה? קל-וחומר שעושה כן לפני השם יתעלה. ואל תאמר: אלו הגעתי לעושר כך וכך, או אלו ידעתי למוד יותר ממה שאני יודע, הייתי עושה מה שאני חייב מן העבודה - כי כל זה הבל גדול מי שאומר כך, כי כך דחית יצר הרע; אלא כל אדם יעשה מיד כפי חכמתו ועשרו למה שהוא עתה. ואם יהיה לו יותר - יעשה יותר. 

הארבע-עשרה - שיזכור האדם שמסביר פניו לחברו איך לבו נוטה אליו לאהוב אותו, כדכתיב: "כמים הפנים לפנים כן לב האדם לאדם" (משלי כז, יט). כל-שכן אם רואה מלך שמקבלו בסבר פנים יפות ומראה לו שהוא אוהבו, כמה יאהבנו, כמה יכבדנו וייכנע לפניו, וכמה ישתבחו ויתהללו בזה. קל-וחומר להבורא יתברך, שהודיענו שהוא אוהב אותנו, והבטיחנו לאהוב אותנו בכל דור ודור, כמו שנאמר: "ואף גם זאת בהיותם בארץ איביהם לא מאסתים ולא געלתים לכלתם להפר בריתי אתם" (ויקרא כו, מד), שאנו חייבים לאהוב להבורא יתברך בכל לב. 

החמש-עשרה - שיזכור שהאדם מזמין צרכיו קודם שצריך, והוא אינו יודע אם יחיה עד שייהנה מהן אם לא. וההולך בדרך רחוקה איך הוא מזמין צידה לדרך. קל-וחומר שנעשה כן לעולם הארוך, שהוא דרך רחוקה, ופתאום שולח המקום שלוחו להביא האדם, שיקדים האדם להזמין צידה לדרכו. 

השש-עשרה - שיזכור האדם חבריו, בחורים וגיבורים יותר ממנו, שהיו בהנאה גדולה ולא האריכו ימים, ואין המוות מתעכב לבוא בכל שעה, ואין אדם שולט בו. ויחשוב, הנשמה היא פיקדון בידו, ואינו יודע מתי יבוא בעל הפיקדון ויתבע פיקדוניו, וצריך שימהר לנקות את הפיקדון, שישיבהו נקי כאשר בא לידו. 

השבע-עשרה - שיזכור מעלה טובה מאוד להסתלק מבני-אדם כשיכול להינצל מהם, וישב בחדרו יחיד, כי רוב העבירות אינן נגמרות אלא בשניים, כגון זנות ולשון הרע ושקרים וחניפות, מכל אלו ינצל היושב יחידי, כי הוא אינו מתגאה על בני-אדם ואינו שומע ליצנות שלהם. ובעומדו שם, חייב להוכיחם בשלושה עניינים: 
בפגיעת היד, כפינחס שלקח רומח בידו (במדבר כה, ז); 
בדברים, כאשר עשה משה רבנו עליו השלום, שאמר לרשע: "למה תכה רעך" (שמות ב, יג); 
בלב, כמו שאמר דוד: "שנאתי קהל מרעים, ועם רשעים לא אשב" (תהילים כו, ה). 
ומי זה יכול להתקוטט עימהם תמיד, כיון שהם עוברים תמיד, וכשאתה יושב יחיד - ביטלת מעליך כל זה העונש, ואתה ניצלת מעונות הרבה. אבל עם החסידים יתחבר וישב אצלם וילמד מהם, דכתיב: "הולך את חכמים יחכם" (משלי יג, כ). 

השמונה-עשרה - שיזכור חסדי המקום, שהוא מציל אותו מפגעי העולם. שהוא רואה כמה בני-אדם מתים בייסורין קשים: ברעב ובצמא ובסמי המוות ובצרעת ובחרב ובמים ובאש, והוא יודע בעצמו שהוא ראוי לכל הצרות בעבור כמה עבירות שעבר, שלא שמר משמרת האלוהים, ואף-על-פי שהוא רשע גמור חמל עליו השם יתברך והצילו מכל הצרות. וידע כמה הוא ראוי להיכנע לפני בוראו ולבקש ממנו שישמרהו מכל הצרות המתרגשות בעולם, כמה שאמר הכתוב: "ויאמר אם שמוע תשמע לקול ה' אלוהיך וגו' כל המחלה אשר שמתי במצרים לא אשים עליך כי אני ה' רפאך" (שמות טו, כו). ואמרו רבותינו זיכרונם לברכה: אין הערוד ממית, אלא החטא ממית (ברכות לג, א). 

התשע-עשרה - שיזכור ויחשוב, אם יש לו ממון, שהוא פיקדון אצלו, כי כשירצה השם יתברך ייקחנו מידו ויפקידנו ביד אחר. לכן לא יצטער האדם לפרוע מה שהוא חייב לחברו, כגון אם הוא גזל - ישיב הגזלה בשמחה, וישבח להשם יתעלה שידו מגעת להשיב הגזלה. ויזהר שלא יפחד, אלא יחשוב: מה שהשם יתברך ירצה יעשה, כי הכל שלו, כשרוצה - נותנו בידו, וכשירצה - לוקח ממנו. 
לא יבזה עני בשביל עניותו, ולא יחשוב שבזכותו בא לו ממונו, אך יחשוב שהאל יתברך ברחמיו נתנו לו, ויבקש ממנו שישליטנו על ממונו לעשות רצון הבורא יתעלה, ולא יהיה עשרו שמור לבעליו לרעתו. 

העשרים - שיזכור ויתבונן בין העליונים ובין התחתונים, ויבין שהוא קטן ושפל נגד הדברים העליונים, ויבין שחלק לו הקדוש-ברוך-הוא חלק טוב כי השליטו על כל העולם: על הבהמות, על החיות, על הדגים, על העופות, על הפרות, על העשבים, והודיעו סודות גדולתו וגבורותיו ונפלאותיו. וכמה הוא חייב להודות לו עבור כל זה, כמו עבד נבזה שגידלו אדוניו ונשאו על כל שריו ועבדיו; קל-וחומר שהגיע לידיעת בוראו, אשר הוא אדון האדונים, שהוא חייב להשפיל את עצמו לפניו ולשבחו באימה וביראה. 

האחת ועשרים - שיזכור תמיד כל מצוות המלך, וירגיל עצמו לעשות הטוב עד שיהא רגיל בו מאוד, ואחר-כך יוסיף יותר. וישאל מאלוהים עזר שיעזרהו ושיודיעהו חוכמה ויחזק איבריו לסבול מצוותיו ולעלות ממדרגה אל מדרגה. 

השתים ועשרים - שיזכור לעולם לעשות טובה עם חבריו לסייע להם בטורחם ובמשאם. ויאהב להם כמו שיאהב לנפשו, וישנא לעשות להם מה ששונא לעצמו. וישתדל לקנות אחים ורעים נאמנים שיעזרוהו בלימוד תורתו, כי כשלבך שלם עימהם אז יאהבוך. רבים יהיו בני שלומך, וגלה סודך לאחד מני אלף. 

השלוש ועשרים - שיזכור תמיד גדולתו של האל יתברך, ויבין בריאת העולם גדולים וקטנים, ואיך הגלגלים הולכים, השמש והירח והכוכבים וירידת הגשמים ונשיבת הרוחות, וכאלו עוד הרבה עצמו מספר. 
ובשביל שאדם רואה אלו הנפלאות תמיד אינו תמה לבו על כך, אבל כשהחמה או הלבנה לוקה אז הוא תמה מאוד, זהו בשביל שאינו תדיר ורגיל כמו סיבוב השמש בכל יום ממזרח למערב. לכן הבט אליהם, ועשה עצמך כאלו לא ראית הנפלאות מימיך, ויהא נראה כאלו היית סומא עד עתה ועכשיו פתחת עיניך, אז היה נפלא בעיניך מאוד, כך תעשה עצמך בכל יום. וכן אמר דוד: "נפלאים מעשיך, ונפשי ידעת מאוד" (תהילים קלט, יד). 

הארבע ועשרים - שיזכור ויחשוב, אדם שעיניו רכות אינו יכול לראות בכלי כסף וזהב המצוירים בציור דק. אף-על-פי שרואה הכל. מכל-מקום אינו יכול להסתכל כל-כך כמו מי שעיניו חזקות. כך אם למד תורה וחוכמה בנעוריו, ונראה לו שהוא מבין אותם כראוי, לא יסמוך על אותה ההבנה, כי החוכמה מתחזקת כשמגיע לימים יותר ממה שהבין בנערותו. ולכן בעת שחכמתך מתחזקת, תתחיל להתבונן על ענייניך. ואז תבין ותוסיף להבחין ותעמוד על ברור העניין יותר מבתחילה. ותוסיף לעולם לחקור מכל אדם מה שלא ידעת, כעניין שנאמר: "מכל מלמדי השכלתי" (תהילים קיט, צט); ואל תחשוב: מי יודע לחדש לך ממה שידעת בנעוריך בעצמך? ועל זה נאמר: "ראית איש חכם בעיניו, תקווה לכסיל ממנו" (משלי כו, יב). 

החמש ועשרים- שיזכור תמיד נעימות העולם הבא, ויוציא אהבת העולם הזה מלבו, ויגביר אהבת העולם הבא בקרבו. 
וכבר אמר אחד מן החסידים: כמו שאין מים ואש מתחברים בכלי אחד, כך לא יתחבר בלב המאמין עולם הזה ועולם הבא. 
ולא יאהב עולם הזה אלא משום שמעולם הזה ייקח צידה לעולם הבא. 

השש ועשרים - שיזכור אותם העומדים במצוות המלך, היראים ונבהלים מעונש המלך, קל-וחומר שיירא מעונש מלך מלכי המלכים הקדוש-ברוך-הוא, וימהר לרוץ לעבודתו. 

השבע ועשרים - שיזכור את מי שהכעיס המלך ונתחייב מיתה, והקל לו והביא לו יסורין או אבוד ממון תחת שנתחייב - הלוא היטיב לו ועשה עמו חסד. לכן יקבל בשמחה ובאהבה, ויהא סימן גדול שחפץ בגזרת הבורא יתברך. 

השמונה ועשרים - שיזכור מי שנותן ביתו לאדם במתנה גמורה, ורוצה המקבל להרס ולבנות לפי דעתו, שלא יוכל הנותן לעכב. כך ימסור אדם את נפשו ואת אשתו ואת בניו וכל ממונו ביד השם יתברך, ויהא הכל נתון לו במתנה. וכיון שמתחילה מסר עצמו ביד השם יתברך, הרי שם בטחונו על השם יתברך, וכבר האמין לבו לקבל מאהבה מה שיגזור הבורא יתברך עליו. ואפילו אם לא שלח השם יתברך רעה, לא על גופו, לא על ממונו, ולא על בניו ולא על אשתו, יש לו שכר גדול על דעתו הנכונה אשר הכין לבו לסבול הכל לאהבת יוצרו. 

התשע ועשרים - שיזכור ויתבונן על בני-אדם ויראה שיש אדם אחד שקול כמאה, ואין זה מחמת הגוף, אלא מחמת תבונתו וחכמתו וצדקתו. לכן תתקן נשמתך, כי כל המעלות הם ממנה. כי אם היה אדם חזק ובריא ויפה-תואר, לא היה שווה כלום אם היה שוטה; ואם היה אדם מכוער וחלש והוא מופלג בחוכמה, היה עולה לגדולה ולחשיבות. 

השלושים - שיזכור, אם אדם בא אל ארץ נכריה, ולא הכיר שום אדם ואין שום אדם מכירו, וחמל עליו אדון המדינה ונתן לו מזונו בכל יום ויום, והזהירו שלא ימרוד בו ולא יעבור על מצוותיו, והודיעו גמול טוב על עבודתו, והזהירו על הנסיעה ולא הודיעו העת - באמת העבד הזה חייב להיכנע ולעזוב הגאווה, ויחקור על עבודת המלך במה יעשה רצונו, ויאהב גר כמוהו, וישתדל להרבות בעבודת המדינה, מפני שאין לו חומל שיפגע בעדו. כן באמת האדם גר בעולם. כשיגיע זמן צאתו לאוויר העולם ואם היו משתדלים כל העולם להקדימו רגע או לאחרו או לקשור אחד מאיבריו, לא היו יכולים. וכן אחר צאתו לאוויר העולם, לא היו יכולים כל העולם לתת לו מזונות זולת האל הנאמן, והוא היחיד שאין לו חבר, כי אם אדוניו שיחמול עליו, והוא בוראו. 

הנה השלמנו שלושים דברים שיזכור אדם תמיד, ואנחנו הזכרנו אותם בדרך קצרה, וכל אחד יוסיף להעמיק בהם כפי חכמתו, וילמד מהם כל המידות טובות החמודות והזכות, והם מזככות הנפשות להתייפות משחרוריתם. ותהיה זריז יותר לזוכרם, ויתחדש לך כוח עליון אשר לא ידעתו. 
וחייב אדם לחשוב בכל אלו הזיכרונות לעולם, בכל שעה והרף עין. ויזהר לזוכרם בכל נשימותיו, כדי שלא ייפרדו ממנו המורא והפחד והבושת מהאל הרואה אותו תמיד בכל עת. 

צא ולמד מה שהזהירה התורה למלך ישראל, דכתיב: "וכתב לו את משנה התורה הזאת על ספר מלפני הכהנים הלוים. והיתה עמו, וקרא בו כל ימי חייו" (דברים יז, יח-יט); וכתיב: "לא ימוש ספר התורה הזה מפיך, והגית בו יומם ולילה" (יהושע א, ח); ואומר: "והיו הדברים האלה אשר אנכי מצוך היום על לבבך. ושננתם לבניך, ודברת בם בשבתך בביתך ובלכתך בדרך ובשכבך ובקומך. וקשרתם לאות על ידך, והיו לטטפת בין עיניך. וכתבתם וגו'" (דברים ו, ו-ט). "והיה לכם לציצית וגו'. למען תזכרו וגו'" (במדבר טו, לט-מ). ולפי זה ראוי לזכור האלוהים בכל רגע. וכתיב: "בכל עת יהיו בגדיך לבנים" (קהלת ט, ח). 

ראה מידת הזכירה היא רחבה מאוד כי בה יזכור כל המידות הטובות, ולולי הזכירה היה שוכח הכל והיה נשאר ריק מכל. לכן התחזק בזאת המידה, החזקה בכל המידות. וזה תקנה גדולה לקנות כל המידות, שיהא רגיל לחזר זה הספר, ואז יזכור כל המידות וישמרם, ולכל הפחות יחזור אותו פעם אחת לשבוע. וסימני כללי המידות הכתובים בתחילת הספר יחזור בכל פעם, ויבדוק עצמו תמיד אם קצר לקיים המידות, עד שיהא רגיל לקיים כל המידות הטובות שבה. 

דע לך, שהזכירה מביא לידי עשייה, כדכתיב: "וזכרתם וגו' ועשיתם" (במדבר טו, לט), לכך היזהר במידת הזכירה. והיזהר לזכור כל מצווה ומצווה לשם מי שתעשנה, ומי הוא בעל מלאכתך. ויזהר אדם מאוד שלא יזכור את חברו שעשה לו דבר רע, ועל זה נאמר: "ולא תטר" (ויקרא יט, יח), אלא ישכח מלבו כל שנאה. ואם הוא הרע לחברו - יזכור, כדי שיתקן מה שעשה לו. ואם שמע דברים בטלים - לא יזכרם. אך יהיה כנפה הקולטת את הסולת ומוציאה את הקמח, אבל לא כמשמרת שקולטת את השמרים ומוציאה את היין. 
עניין זכירת התורה נבאר בעזרת השם יתברך בשער התורה. 


~ שער העשרים - שער השכחה

השכחה היא מידה רעה מאוד בענייני העולם הזה ובענייני העולם הבא, ומי שהוא שכחן, יכתוב כל עניינים שיש בינו ובין חברו כדי שיזכור. אם הוא לוה ומלוה, יכתוב הכל; אפילו אם לוה פרוטה מחברו, יכתוב הכל ויתן לב שלא ישכח. וראוי לאדם שהוא נכבד ושכחן שלא יהא לוה מבני-אדם, כי הם מתביישים לשאול ממנו, והוא שוכח ולא יפרע ונשא עונו. ומי שיודע בעצמו שהוא שכחן, יזהר מאוד לחזר ענייניו. 

משל: כמו שעשה מלך אחד, שנתן לאחד מעבדיו המשרתים כתב, ואמר לו: כשתראה שאני כועס, תנהו לי. והיה בכתב כתוב בזה הלשון: דע, כי אינך אלוהים, אלא תה גוף כלה, שיאכל קצתו את קצתו, וישוב בקרבו לרימה ותולעה. 

והיה למלך עבד אחד, שצווה שיעמוד לפניו בעת שיצווה להכות בני-אדם בשוטים של אש, והיה אומר לו כך להכניע את לבו. 

מזה ילמד כמה דברים. אדם שהוא שוכח, יעשה לו זיכרונות. וצריך גדרים גדולים שלא ישכח את התורה, כדכתיב: "רק השמר לך ושמר נפשך מאוד פן תשכח את הדברים אשר ראו עיניך" (דברים ד, ט). וצריך ליזהר שלא ישכח מידות הטובות. 

אך ישתמש במידת השכחה לשכוח המצוות שעשה כי אם יתן לב לזכור מצוותיו ותורותיו, וישכח רעותיו ותחבולותיו, אז יהיה צדיק בעיניו ולא ישוב. אך יזכור פשעיו, ויכתבם על ספר ויקראם כדי שיזכור הכל, וישוב מכל אחת ויתוודה עליהם. אך על מצווה שעשה לא יחוש לזכור. לעולם ידמה בעיניו כאלו הוא ריק ממצוות ומלא עבירות. וישכח חטאת חברו וימחל לו, וישכח מלבו שנאה וקנאה והרהורים רעים. ובעת התפילה ישכח מלבו כל דבר שבעולם, אך יעלה במחשבתו חסד השם יתברך, וידבק בו בדבקות גדולה. וכשהוא עושה צרכיו ישכח מלבו כל דברי-תורה ודברי קדושה, אך יחשוב בצרכי ביתו באותה שעה, ויחשוב שהוא מלא צואה, ובזה ישפיל לבו. 

כללו של דבר: לכל מצווה ומצווה יעשה מה, שלא ישכחנה, כי נר מצווה ותורה אור. (משלי ו, כג). 


~ שער העשרים ואחד - שער השתיקה

השתיקה מהדברים. אמר רבן שמעון בן גמליאל: כל ימי גדלתי בין החכמים, ולא מצאתי לגוף טוב אלא שתיקה (אבות פ"א מיז). וכן אמר שלמה המלך עליו השלום: "גם אויל מחריש חכם יחשב" (משלי יז, כח). 

ואמר החכם: כשאני מדבר - הוא מושל בי, כי אם אני מדבר אל האדם דבר שאינו הגון, אותו הדבור מושל בי, ומצריכני להיכנע לפניו ולבקש ממנו מחילה; וכשאיני מדבר - אני מושל מלאמרו ומלהסתירו. 

אמרו רבותינו זיכרונם לברכה: 
שני דיקולוגין (סניגורים) היו עומדים לפני אנדרינוס, והיה אחד מלמד על הדבור שהוא יפה, ואחד מלמד על השתיקה שהיא יפה. 
אמר המלך לאותו שהיה מלמד על הדבור שהוא יפה: איך אתה אומר? 
אמר לו: מרי, אלמלא הדיבור איך המלכים מתמלכים בעולם, ואיך ספינות פורשות לים, איך המתים נגמלים חסד, איך הכלות משתבחות, איך משא ומתן בעולם. 
מיד אמר לו המלך אנדרינוס: יפה דברת! 
אמר לו למלמד על השתיקה שהיא יפה: איך שבחת את השתיקה? מיד בא לדבר. 
בא אותו שהוא מלמד על הדבור שהוא יפה וסטרו. 
אמר לו המלך: למה סטרת אותו? 
אמר לו: מורי, אני למדתי משלי על שלי, כי למדתי מן הדבור על הדבור; וזה בא ללמד משלי על שלו, לכן סטרתי אותו. 
אמר לו: לא כך אמר שלמה! 
אמר לו: לא אמר שתהיה יושב ושותק כחרש, אלא אמר "ברוב דברים לא יחדל פשע, וחושך שפתיו משכיל" (משלי י, יט) - פירוש, החושך ומונע מלדבר בחברו. אין לך גדול מאהרן ומרים, שהבאר עולה ומשקה בזכות מרים עליה השלום, וענני-כבוד מקיפים לישראל בזכות אהרן, וכיון שנתנו רשות לפיהם ודברו במשה, מיד נפרעו (במדבר יב). ועל כמה עניינים השכינה מסתלקת מישראל: משום שפיכות-דמים, עבודה-זרה ולשון הרע. 

מעשה ברבן גמליאל שעשה סעודה, ונתן לעבדו לשונות לבשל. עשה מהן מבושלים, ועשה קשים ורכים. הכניס לפניהם הקשים, וחזר ונתן לפניהם הרכים. 
קרא לעבדו ואמר לו: מה ראית לעשות כך, מהם רכים ומהם קשים? 
אמר לו: להודיעך שהכל מן הלשון, אם אדם רוצה עושה אותו רך או קשה (ראה ויקרא רבה לג, א). 

אמרו לחכם: מה הוא זה שאתה מרבה בשתיקה? 
אמר להם: הדבור מצאתי נחלק לארבעה חלקים: 
אחד - כולו נזק, כגון בני-אדם הרגילים לקלל בני-אדם ולדבר דברי נבלה. 
השני - נזק מצד אחד, כגון שמשבח אחד לקבל ממנו תועלת, ובאותו השבח שמשבח הוא מכעיס את שונאו, ויזיק למי שמשבח לשונאו. 
השלישי - לא נזק ולא תועלת, כגון דברים של הבל, איך נבנית חומה פלונית וכך וכך הוציא עליה, וסיפורי מלכים ושרים. 
הרביעי - שכולו תועלת, כגון התורה ודברים שהם תלויים בה. 

אבל יש חכמי התורה המחלקים את הדיבור על חמשה חלקים: 
האחד - מצווה. 
השני - נזהר ממנו. 
השלישי - נמאס. 
הרביעי - נאהב. 
החמישי - מותר. 

מצווה - הינו לדבר בדברי-תורה ויראת-שמים. 
נזהר ממנו - כגון עדות שקר ונבלות פה ורכילות. 
נמאס - שאין בו לא עבירה ולא תועלת, כרוב סיפורי העולם, כגון לדבר מזה שנעשה כבר וממנהג מלכים וכמה דברים מענייני העולם. 
נאהב - הוא הדבור שמשבח מעשים טובים ומגנה מעשים הרעים. לשבח מעשה הצדיקים, כדי שייטיבו מנהגיהם בעיני בני-אדם וילכו בדרכיהם; ולגנות הרעים, עד שיתגנו וימאסו בעיני בני-אדם וימח זכרם, ויתרחקו מהם ולא יתנהגו כמנהגם. 
המותר - אכילה ושתייה ושאר צרכיו, מי שממעט דבריו בעניין זה הוא משובח. לפי דברי חכמים, רוב דברי העולם אין בו צורך, מלבד דברים שיש איסור גדול לדבר בהם, כגון ליצנות, חניפות ושקר, ומספר לשון הרע. ועל אלו הארבעה יש לכתוב שער לכל אחד בפני עצמו לקמן. 


בכמה מקומות טובה שתיקה כגון אדם שפוגע בו מידת הדין, כמו באהרן כתוב: "וידם אהרן" (ויקרא י, ג). ואם שמע בני-אדם שמחרפים אותו - ישתוק. וזאת היא המעלה הגדולה - לשתוק למחרפים. וגם ירגיל אדם עצמו לשתוק בבית-הכנסת, שזהו צניעות, וזה צריך זריזות גדולה לכוון לבו לתפילה. ואם הוא יושב בין החכמים - ישתוק וישמע דבריהם, כי כשהוא שותק - שומע מה שלא ידע, וכשהוא מדבר - אינו מוסיף ידיעה. 
אך אם הוא מסופק בדברי החכמים - ישאל מהם, כי זאת השתיקה רעה היא מאוד. שלמה המלך עליו השלום אמר: "עת לחשות ועת לדבר" (קהלת ג, ז), פעמים שהדיבור טוב ופעמים שהשתיקה טובה. ואמר החכם: כשלא תמצא אדם שמלמדך מוסר - הדבק בשתיקה, פן תדבר שטות. 

ובעבור שהלשון קל מאוד, צריך ליזהר מאוד להכביד הלשון, לשמור אותו שלא ידבר רוב דברים כמשא הכבד, וכבדות של רוב דברים יותר מכבדות של רוב שתיקה. 
ואם שמע שחברו מדבר - ישתוק עד שיסיים דבריו, כי "משיב דבר בטרם ישמע, אולת היא לו וכלמה" (משלי יח, יג). 

מי שהוא רגיל בשתיקה, ניצול מכמה עבירות : מחניפות ומליצנות, מלשון הרע, משקרים וגידופים. כי כשאדם מחרף ומגדף אותו - אם יענה לו, יוסיף לדבר לו כפלים. 

וכן אמר החכם: אני שומע דבר הרע, ואני שותק. 
אמרו לו: ולמה? 
אמר להם: אם אשיב ואענה להם למחרפי, אני ירא שאשמע חירופים אחרים יותר קשים מן הראשונים. 
ואמר: כשהכסיל חולק עם החכם והחכם שותק - תשובה גדולה היא לכסיל. 
ואמר: שהכסיל מצטער בשתיקת החכם יותר משאם היה משיב לו. ועל זה נאמר: "אל תען כסיל כאולתו" (משלי כו, ד). 
ועוד, אדם יכול לגלות לו סודות, כיון שאינו רגיל ברוב דברים לא יגלה. 
ועוד, שאינו רגיל ברכילות. 
ועל זה נאמר: "מות וחיים ביד לשון" (שם יח, כא), כי אדם עושה בלשונו יותר ממה שעושה בחרבו, כי אדם עומד כאן ומוסר חברו הרחוק ממנו למיתה, אבל החרב אינו ממית אלא בסמוך. לכך נבראו באדם שתי עינים ושתי אוזניים ושתי נחירים ופה אחד, לומר שימעט בדבורו. 

השתיקה יפה לחכמים, קל-וחומר לטיפשים. סייג לחוכמה - שתיקה (אבות ג, יג). סמא דכלא - משתוקא (מגילה יח, א). 

ולפעמים שהשתיקה רעה כדכתיב: "ענה כסיל כאולתו, פן יהיה חכם בעיניו" (משלי כו, ה) - בדברי-תורה. אם רואה שהכסילים מלגלגים על דברי חכמים. יענם להשיבם מטעותם, שלא יהיו חכמים בעיניהם. אם רואה אדם עובר עבירה, ימחה בידו ויוכיחהו. וכבר אמר שלמה: "מענה רך ישיב חמה" (שם טו, א), "ולשון רכה תשבר גרם" (שם כה, טו). לכן ירגיל אדם שיהא לו דברים רכים, ולא יהיה רגיל בדברים קשים. 

והיזהר בלשונך שתשמר אותו כאישון בת-עין, כי "פי כסיל מחתה לו, ושפתיו מוקש נפשו" (שם יח, ז); וכתיב: "שמר פיו ולשונו, שמר מצרות נפשו" (שם כא, כג); ונאמר: "מי יתן החרש תחרישון ותהי לכם לחוכמה" (איוב יג, ה). ואם תשב בתבונה טוב שיאמרו לך "דבר! מה אתה שותק כל-כך?" ממה שתהיה מדבר, ויהיו דבריך להם למשא, ויאמרו לך "שתוק!" ויזהר שלא לבייש אדם ולא יצטער בדבריו. 
אם יושב אצל אדם שיש מום בגופו, שהוא מתבייש ממנו, או שיש מום בבניו או באשתו, שהוא מתבייש בו, או שיש פגם במשפחתו - יזהר שלא ידבר על אותו מום או באותו פגם, אפילו אם אינו מדבר עליו אלא מדבר באיש אחר שיש בו פגם זה, כי הוא סבור לעולם שמדבר עליו ויתבייש. 
אם אדם עושה דבר של גנאי וחזר בו ועשה תשובה, יהיה נזהר שלא ידבר באותו מעשה לפניו, ולא יאמר לו אפילו דרך שחוק: איך עשית כך ולא נזהרת ממנו, כי היה לך לעשות בעניין אחר. או אם אדם אומר לך דבר שידעת כבר - שתק עד שיגמור הדבר, כי אולי יחדש לך בו דבר שלא ידעת מתחילה. גם יש לו הנאה שיאמר לך דבר, ואפילו אם ידעת שלא יחדש לך תשתוק עד שיגמור. 
שנים שהיו להם מריבה זה עם זה ואחר-כך נתפייסו יחד, אין לשום אחד מהם לדבר ולומר: "אתה עשית לי כך וכך, ולכן עשיתי לך כך וכך", אפילו אין דעתו לחזר למחלוקתו, כי מתוך כך שיאמר לו: "אתה עשית לי כך", אז ישיב לו חברו: "אדרבה, הפשיעה הייתה שלך", ומתוך כך יעוררו המריבה פעם אחרת; ואפילו אם לא תתעורר המריבה, יבישהו שפשע. 

יש יושב לפני חכם ושותק ויש לו שכר, כגון שיכוון לשמוע; ויש שותק ויש לו עבירה, כגון שיחשוב: מה אדבר לפניו, כיון שאינו יודע להשיב לי כראוי, הלוא אינו יודע כנגדי כלום. ויזהר מאוד, כמו שאמרו רבותינו זיכרונם לברכה (אבות ה, ז): שבעה דברים בגולם, ושבעה בחכם. חכם אינו מדבר בפני מי שגדול ממנו בחוכמה ובמניין, ואינו נכנס לתוך דברי חברו, ואינו נבהל להשיב, שואל כעניין ומשיב כהלכה, ואומר על ראשון ראשון ועל אחרון אחרון, ועל מה שלא שמע אומר "לא שמעתי", ומודה על האמת; וחילופיהם בגולם. 

אמר החכם: מי שמדבר בחוכמה ובהשכל - כמלח בתבשיל. ויש חן לדברי הנבונים כנופך במשבצות זהב. "חכמת המסכן בזויה ודבריו אינם נשמעים" (קהלת ט, טז). וישים דבריו בפיו של חכם ועשיר כדי להשמיע, אבל הוא ישתוק. 

כללו של דבר: האדם העושה דלת לפתחו, יש לו עת לפתח ועת לסגור, כך יסגור דלתי פיו, כי יש שני דלתות: השפתיים והשיניים. והיזהר מאוד לפתוח פיך, ושמור לשונך, כמו שתשמור כסף וזהב ומרגליות בחדרך ובתוך התיבה ותעשה מסגרת למסגרת, כך תעשה לפיך. 

ראה איך היו הראשונים נזהרים משיחה בטלה כל ימיהם. ובזה העניין תקנה גדולה להתפלל בכוונה, כי רוב ביטול הכוונה בתפילה בא מדברים בטלים הקבועים בלבו. גם השתיקה היא גדר גדול ליראת-שמים, כי אי אפשר להיות יראת-שמים בלב המרבה דברים. 

עתה יש לפרש לך ארבעה שערים על ארבע כתות שאינן מקבלות פני השכינה (סוטה מב, א): כת ליצנים, דכתיב: "משך ידו את לצצים" (הושע ז, ה); 
כת דוברי שקר, דכתיב: "דבר שקרים לא יכון לנגד עיני" (תהילים קא, ז); 
כת חנפים, דכתיב: "כי לא לפניו חנף יבוא" (איוב יג, טז); 
כת מספרי לשון הרע, דכתיב: "כי לא אל חפץ רשע אתה, לא יגורך רע" (תהילים ה, ה). 

ועתה יש להשכילך עסקיהם ולחלק חלקיהם, כי יש תועלת הרבה להבין העניין על בוריו. 


הליצנות נחלק לחמשה חלקים: 
האחד - איש הנותן דופי בבני-אדם, כמו שנאמר: "תשב, באחיך תדבר, בבן אמך תתן דפי" (תהילים נ, כ). ומי שעושה כן, נקרא לץ, דכתיב: "זד יהיר לץ שמו, עושה בעברת זדון" (משלי כא, כד). 
פירוש הפסוק כך הוא: זד יהיר לץ - הלצון יש בו שתי מידות רעות: 
האחת - שהוא זד ועושה העבירה בזדון, שהוא מזיד על חברו בדבר שאין לו בו רווח עושה נזק והפסד גדול לחברו, כי כשהוא נותן דופי ומבאיש ריחו בעיני בני-אדם ומשניאו - זהו תכלית הזדון יותר מן הגוזל וגונב. כי כשהוא גונב או גוזל אינו בזדון הלב, כי אם להנאתו הוא כדי להרבות לו הון, אבל הנותן דופי בבני-אדם אין לו רווח, והוא גריעות הלב; 
וגם הלץ הוא יהיר, בעל-גאווה, ולכך הוא נותן דופי בבני-אדם. 
אבל החכם עניו ושפל הוא מכיר מומו לעצמו, ומתוך כך לא יתלוצץ בבני-אדם לתן בהם דופי, כדרכי הליצנים היושבים ואומרים "פלוני עשה כך וכך" ומתלוצצים בו. 

השני - שלועג על דברי בני-אדם עבור שהוא בוזה להם מחמת שלא הצליחו גם הם בממון ובכבוד, ולועג בעניים, לא שיתן בהם מום, אלא הם נבזים בעיניו. וזה העניין בא מחמת הגאווה, או לפעמים בא מחמת שלוה ורוב תענוג, כמו שנאמר: "רבת שבעה לה נפשנו הלעג השאננים" (תהילים קכג, ד), וזה ראיה שאותם שאננים הם לועגים. ופעמים ברוב שלותם לועגים בצדיקים, כמו שנאמר: "כולה לעג לי" (ירמיה כ, ז). ונאמר: "לעג לרש חרף עשהו" (משלי יז, ה) - פירוש: מי שלועג לרש עבור שהוא רש, ונראה בעיניו מה שהוא רש הוא מחמת חסרון חכמתו, ומה שהוא עשיר הוא מחמת חכמתו, כמו שנאמר: "כחי ועצם ידי עשה לי את החיל הזה" (דברים ח, יז) - זה האיש הלועג הוא מחרף הבורא יתברך, כי הלוא הרש הוא מעשה השם יתברך, כדכתיב: "עשיר ורש נפגשו, עשה כולם ה'" (משלי כב, ב), הרי הוא עושה ליצנות על מעשה השם יתברך. 

השלישי - יש לועג לדברים ואין דעתו להבזות בעליהם, אך מרחיק פעולות שיש תקווה ואחרית לפעולתם. והלץ הזה הוא חכם בעיניו, וכל מעשה שהוא לא התחיל נראה לו שטות ולועג עליו. ופעמים תביאהו המידה הזאת לידי מינות להלעיג על המצוות, דכתיב: "זדים הליצוני עד מאוד, מתורתך לא נטיתי" (תהילים קיט, נא). וזה הלועג אינו מקבל תוכחה, שנאמר: "אל תוכח לץ פן ישנאך" (משלי ט, ח), ואומר: "יסר לץ לקח לו קלון" (שם שם, ז). ועבור שהוא חכם בעיניו מתלוצץ בפעולת אדם אחר. והיא המידה שאין לה תקווה, שנאמר: "ראית איש חכם בעיניו, תקווה לכסיל ממנו" (שם כו, יב). 

הרביעי - הקובע עצמו תמיד לשיחה בטלה ולדברים בטלים, כמו יושבי קרנות, והם מחפשים בכל יכלתם למצוא ליצנות, כי אין להם מלאכה אחרת כי אם שיושבים ולועגים בבני-אדם ומתלוצצים במעשיהם. ושתי רעות יש בדבר: 
אחת - שכל המרבה דברים מביא חטא; 
השנית - שמבטל מדברי-תורה. ויש בדבר הזה דרכי מות, כי לא שם אל לבו כי בעת הזאת שהוא יושב ומתלוצץ היה יכול ללמד או לעשות מצווה לקנות חיי העולם הבא. 

החמישי - המתלוצץ על מעשה ועל דברים לא מחמת שהוא בז לאותו מעשה שהוא מתלוצץ, אלא הוא לועג כדרך המשחקים דרך שחוק, ופעמים שגורם לזה משתה היין, שנאמר: "לץ היין המה שכר" (משלי כ, א). 

ודע, כי לא יהיה מנהג ליצנות קבוע באדם עד שהוא פורק עול שמים מעליו, על-כן יקבל עליו עונש לתת עליו ייסורים, מידה כנגד מידה, שנאמר: "ועתה אל תתלוצצו, פן יחזקו מוסריכם" (ישעיה כח, כב). החכמים היו מזהירים לתלמידיהם שלא להתלוצץ אפילו דרך מקרה ועראי (עבודה-זרה יח, ב), ועל זה הוצרכו להזהיר תלמידיהם, כי רבים נכשלים בליצנות על דרך מקרה. המתלוצץ על עושי מצוות, זה הדבר נוטה למינות, שאינו מאמין במצוות, והרי זה כמי שמתלוצץ על מצוות המלך - כלום חיים יש לו?! ועוד, זה המתלוצץ מחטיא גם אחרים שלא יעשו המצוות, כי הם יראים מן הליצנות. אבל בעבודה-זרה יכול להתלוצץ (סנהדרין סג, ב), ויכול להתלוצץ בעושי עבירות כדי למנעם מן העבירה, וגם אחרים לא יעשו עבירות כשמתלוצצים עליהם. 


~ שער העשרים ושניים - שער השקר

השקר. דע, כי כאשר ישקול האדם כסף וזהב במאזנים ומבחין בין קל לכבד, כך ישקול האדם החכם במאזנים להבין השקר והאמת. 

ויש חלוק בין שקר לשקר כיצד? האומר על העץ שהוא זהב, אותו שקר ידוע הוא. האומר על נחושת קלל שהוא זהב, אותו שקר צריך הבחנה, כי יש לשניהם דמות אחד, ויש זייפנים העושים דמות הנחושת כדמות הזהב, ואז אפילו הבקיאים אינם יכולים להבחין כי אם בקושי גדול. 

כך עניין המחשבה: יש מפולפל ועושה סברות לקיים השקר עד שנראה שהוא אמת, אבל החכם מבין כל אחד להבדיל בין השקר ובין האמת. וזה דבר ידוע לכל, שהשקר והאת תכופים בלב אחד. יש אדם מזויף, אפילו שיודע בודאי שהדבר שקר הוא נמשך אחריו כל-שכן כשיש ראיות לצדדים לשקר, שדומה להיות אמת, שבודאי ימשך אחר שקרו. אבל יש אדם אמתי, ולא יעשה שקר אלא כשיש סברות לו לשקר, אז הוא נמשך אחר השקר. והחכם יכחיש הסברות של שקר בחכמתו. 

ויש לך לדעת, שכל אדם נמשך אחר סברותיו ואחר מידותיו: העצל יעשה כל סברותיו אחר העצלות, וכן הכעסן אחר כעסו, וכן הגאה אחר גאוותו, וכן כל המידות שבארנו לפי המידה שיש בו הוא עושה: הפזרן - אחר הפזרנות, הצייקן - אחר הצייקנות, האוהב - לפי אהבתו, השונא - לפי שנאתו. לפיכך אדם שהוא רוצה להיות איש האלוהים אמיתי, צריך להסיר תחילה ממנו כל המידות הגרועות, כדי שלא תמשכהו המידה שיש בו לפי ענינה, ואז יוכל להשיג האמת. 


ויש בעניין השקר תשעה חלקים: 
האחד - המכחש בעמיתו בפיקדון או בהלוואה, או שהעיד עדות שקר, וכהנה רבות. ויש בזה השקר שני עונשים: 
האחד - מחמת השקר, כי השקר אפילו בלא נזק הוא תועבת השם יתברך, שנאמר: "שש הנה שנא ה', ושבע תועבת נפשו. עינים רמות לשון שקר וגו', יפיח כזבים עד שקר ומשלח מדנים בין אחים" (משלי ו, טז-יט). ואומר: "ופי תהפוכות שנאתי" (שם ח, יג). העונש 
השני - מחמת הנזק שהזיק לחברו. 

השני - אין בגוף השקר נזק לחברו, אך מתכון להטעות חברו שיאמין בו ויבטח בו, ולא ישמר ממנו, ואז יוכל להרע, כמו שנאמר: "בפיו שלום את רעהו ידבר, ובקרבו ישים ארבו" (ירמיה ט, ז); ואף בעיני בשר-ודם נתעב השקר, שנאמר: "תועבת מלכים עשות רשע וגו', רצון מלכים שפתי צדק" (משלי טז, יב-יג). 

השלישי - המשקר בחברו לא לגזל ממנו דבר שהוא שלו, אך הוא רואה טובה שעתידה לבוא לחברו והוא מהדר אחר אותה טובה לקחת אליו בשקר וברמאות; או ידבר שקרים לחברו עד שיתן לו מתנה, כגון שמבשר לו בשורות שקר ויתן לו מתנות עבור זה, וכיוצא בזה העניין. ואמרו רבותינו זיכרונם לברכה (סנהדרין צב, א): המחליף בדבורו כאלו עובד עבודה-זרה, שנאמר: "אולי ימושני אבי והייתי בעיניו כמתעתע" (בראשית כז, יב), ונאמר על עבודה-זרה: "הבל המה מעשה תעתועים" (ירמיה י, טו); ולאו דווקא כאלו עובד עבודה-זרה ממש, אלא בדמיון קצת, כי הוא נסתר בשקר ונעזר בשווא. 

הרביעי - המשקר בספור דברים, ששמע מקצת ומחליף, ומתכון להחליף, ואין לו שום רווח באותו שקר וגם לא יזיק אותו שקר לחברו. ופעמים שהוא מספר דברים שהוא בודה הכל מלבו. ויש לו עונש, שאוהב שקר בלא תועלת, ועל זה אמר שלמה עליו השלום: "יפיח כזבים עד שקר" (משלי ו, יט). 
ויש לך לידע, שזאת המידה תביאהו להעיד שקר באחיו מחמת שהוא אוהב שקר. 
ויש אנשים שמחליפין מקצת דברים ששמעו בלי דעת, כי אינם שמים על לב בעת שהם שומעים הדברים לחקר על אמיתותם - גם זו מידה רעה, ועל זה אמר שלמה עליו השלום: "ואיש שומע לנצח ידבר" (שם כא, כח) - פירוש: מי שנותן לב לשמוע ולהבין תוכן העניין והדברים אשר יספרו עבור שספרו אותם על דרך האמת, שלא ימצא בפיו לשון שקר, אותו האיש לנצח ידבר, כי יתאוו בני-אדם לשמוע דבריו ולא יגערו בו על דבריו. 

החמישי - האומר לחברו שייטיב לו או שיתן לו מתנה או שיעזור לו, ולא אמר לו על דרך הביטחון שיבטח בו לב חברו, ובשעה שיאמר לו כך היה בלבבו שלא לתת, ועל זה אמרו רבותינו: "שלא ידבר אחד בפה ואחד בלב" (בבא מציעא מט, א). 

השישי - המבטיח את חברם להיטיב לו, והבטיחו כל-כך עד שיבטח בו לב חברו - אין לו לחלל הבטחתו. ואם הוא משקר בזה, יש בו עונש גדול יותר מן הראשון, שלא עשה אלא דבור בעלמא. והאומר לחברו לתת לו מתנה מועטת, אף-על-פי שלא הזכיר לו לשון הבטחה, אמרינן (שם): כל החוזר בדבריו - יש בו משום מחוסרי אמנה, כי לב חברו סומך עליו ובוטח בו אחר שהמתנה מועטת. ואם איש עני הוא, אף-על-פי שהמתנה מרובה, אם חוזר בו רעתו רבה, כי נדר ועבר על "לא יחל דברו" (במדבר ל, ג). וכן מי שהתפאר בפני רבים לתת מתנה לאדם, דהוי כמו הבטחה כיון שהוא מתהלל על נדיבותו, ואין נכון שישוב מדבריו מאחר שנתכבד ונתהלל בדבר. 

השביעי - המתעה חברו לומר כי עשה עמו טובה או דיבר עליו טובה, ולא עשה. ועל זה אמרו רבותינו זיכרונם לברכה (חולין צד א): אסור לגנב דעת הבריות, ואפילו דעתו של גוי. ויש בזה חטא, כי אנו חייבים לדבר דברי אמת, כי הוא מיסודי הנפש. 

השמיני - המשתבח במעלות שאינן נמצאות בו, וזהו חטא גדול, ואפילו אם היה אמת, כי כשמהלל נראה מדבריו שלא עשה צדקותיו ונדיבותיו לשם שמים אלא לשם עצמו ולתהילה. ואמרו רבותינו זיכרונם לברכה: מי שמכבדים אותו שהם סוברים שיודע שתי מסכתות והוא לא יודע רק אחת, חייב לומר להם: איני יודע רק אחת (ירושלמי שביעית פ"י ה"ה); כל-שכן שאסור לו לכזב ולהתפאר במעלות שאין בו. 

התשיעי - המספר בספור דברים ששמע, והחליף בדברים אודות חפצו, ואין הפסד לשום אדם בזה, אך יש לו מעט הנאה בשקרו, אף-על-פי שאינו מרוויח ממון בכך. כגון (יבמות סג, א) רב, שאמר לאשתו: עשי לי טלופחי (עדשים), ועשתה חמצי (חומוס), וכשאמר חמצי עשתה לו טלופחי. הלך חיא בנו והפך הדברים: כשהיה חפץ חמצי אמר לאמו תעשי טלופחי, והיא עשתה חמצי. וזה הבן עשה לכבוד האב, כדי שיהא לו מזומן המאכל שחפץ, ואף-על-פי-כן מחה בידו שלא לעשות עוד, משום "למדו לשונם דבר שקר" (ירמיה ט, ד). אך אין עונש בזה השקר כעונש המשקרים על לא דבר, כאשר הזכרנו בחלק רביעי. עד כאן תשעה חלקי שקר. 

ועוד יזהר האדם, אם יבוא חברו אצלו וישאל ממנו דבר שיש בידו, לא יאמר לו "אין לי", אך ידחהו בעניין אשר לא ישקר. ויש פסק בספר חסידים (ס' תכו) אפילו יבוא גוי לבית יהודי ויבקש להלוות לו מעות, ויש ליהודי מעות ואין דעתו להלוות לזה הגוי, לא יאמר לו "אין לי", אך ידחה אותו איך שיוכל בלי שקרים. ויכול להיות שאם היה יודע הגוי שאם היו לו מעות לא היה יכול להשמט ממנו בלא שנאה, היה יותר טוב לומר "אין לי" מפני דרכי שלום, אך הכל תלוי בדעתו של אדם איך שנראה לו עניין של הגוי: אם יוכל לומר "יש לי אבל אני צריך אותם למקום אחר", אם בעניין זה יוכל לדחותו בלא שנאה - יעשה. וגדול עונשו של שקרן, אפילו כשהוא אומר אמת אין מאמינים לו (סנהדרין פט, ב), ושקר אין לו רגלים (ריש אותיות דר"ע). ולא יגרם אדם שאחרים ישקרו בשבילו. כיצד? כשאדם רואה ששנים מדברים יחד דבר-סתר שביניהם, לא ילך אצל אחד ויבקש ממנו שיגלה לו העניין, שמא אינו רוצה לגלות לו ומתוך כך יסלק אותו בדברים אחרים, נמצא שמשקר. וכך ידקדק בכל העניינים שלו, שלא ישקר במשא ובמתן שלו, ולא יגרם שאחרים ישקרו. ויזהר שלא יתחבר לשקרנים, וימעט דבריו עמם. וצריך חוכמה גדולה להינצל מן השקר, כי יצר הרע לעולם הוא אורב לאדם להפילו ברשתו. 


ופעמים שהתירו חכמים לשקר כגון לעשות שלום בין אדם לחברו (יבמות סה, ב), וכן מותר לשבח הכלה לפני החתן שהיא נאה וחסודה ואף-על-פי שאינו כן (כתובות יז, א). ובאושפיזא - אם בעל-הבית היטיב לו, אל יאמר בפני רבים: כמה טוב פלוני שנתארחתי בביתו! כמה כבוד גדול עשה לי! פן יבואו רבים שאינם מהוגנים להתארח אצלו. ועל זה נאמר (משלי כז, יד): "מברך רעהו בקול גדול בבקר השכים, קללה תחשב לו" (ערכין טז, א). ובמסכתא - אם שואלין לו אם שגורה בפיו הגרסא, מידת ענווה היא שיאמר "לא". ומט - אם שהה לבוא לבית-הכנסת מפני ששמש מיטתו, ושאלוהו "למה שהה?" יתלה בדברים אחרים (בבא מציעא כג, ב). ובכל אלו שהתירו חכמים לשנות, אם יוכל לעשות שלא ישקר הוא טוב יותר ממה שישקר, כגון אם שואלין לו: יודע אתה מסכתא פלונית? ישיב: וכי אתה סבור שאני יודע?! ואם יוכל לסלק השואל בעניין שלא ישקר הוא טוב מאוד. 


~ שער העשרים ושלושה - שער האמת

האמת. הנשמה נבראת ממקום רוח-הקודש, שנאמר: "ויפח באפיו נשמת חיים" (בראשית ב, ז), ונחצבה ממקום טהרה, ונבראת מזוהר העליון מכסא הכבוד. ואין למעלה במקום קדשי-הקודשים שקר, אלא הכל אמת, שנאמר: "וה' אלוהים אמת" (ירמיה י, י). ומצאתי, כי כתיב: "אהיה אשר אהיה" (שמות ג, יד), וכתיב: "וה' אלוהים אמת, הוא אלוהים חיים ומלך עולם" (ירמיה שם). ועתה יש להודיעך שהקדוש-ברוך-הוא אלוהים אמת, כי תמצא עשרים ואחת פעמים אהי"ה שהוא בגימטריא אמת, וגם-כן אהי"ע בגימטריא עשרים ואחת. והאלוהים עשה את האדם להיות ישר (קהלת ז, כט), וחותמו ש הקדוש-ברוך-הוא אמת (שבת נה, א), וכתיב: "דבר שקרים לא יכון לנגד עיני" (תהילים קא, ז), וכשאדם עוסק בשקר אז אין השקר דבק לאמת. וכשיש אמת, כביכול מכון שבתו בשמים כנגד בני-אדם, כי כשיש אמת בבני-אדם, אז מודים שעשה שמים וארץ והים וכל אשר בם. וזהו שנאמר: "עשה שמים וארץ את הים ואת כל אשר בם" (שם קמו, ו), וסמיך לה: "השמר אמת לעולם, עשה משפט וגו'". וכשיש בגידה ושקר, כביכול אז כמי שאין מכון שבתו בשמים ובארץ. ומי שהוא זוכה להתבונן בדברים אלו איך הנשמות נחצבות ממקור האמת, יעשה כל ענייניו באמת, ולא יכניס השקר במקום קדושת האמת. ולכך אמר הפסוק: "קרוב ה' לכל קראיו, לכל אשר יקראוהו באמת" (שם קמה, יח), כי הקדוש-ברוך-הוא שהוא אמת מתקרב למי שקוראו באמת. 


ואיזה דבר נקרא אמת?  זהו המפנה לבו מכל דבר שבעולם, ומתקרב אל הקדוש-ברוך-הוא לבד, ושכלו הולך ומתחזק להידבק באור העליון, וישים מחשבתו בחשקו תמיד. וזה העניין ישיג האדם כשהוא מתבודד בחדרו, ומפני זה ירבה כל חסיד להיפרד ולהתבודד, ולא יתחבר עם בני-אדם רק לצורך גדול. אבל אם התפלל בהנעת שפתיו אל הכותל ומחשב בענייני העולם, ויקרא בלשונו ולבו בעניין אחר, אם שיחשוב להתכבד איך קולו ערב כדי למצוא חן בעיני בני-אדם לקבל מהן שבח - אז אין עבודתו אמת, והוא מאותם שנאמר עליהם: "קרוב אתה בפיהם ורחוק מכליותיהם" (ירמיה יב, ב). לכך אנו מתפללים: "וטהר לבנו לעבדך באמת" - שנעשה כל עבודתנו באמתות ולהאמין בלב ונפש חפצה, ולא מפני אנשים ולא בשביל ממון או רעות-רוח, וזהו שנאמר: "אם תשוב עד שדי תבנה" (איוב כב, כג) - שאין מחשבה חוצצת בינך ובין שדי, אז תבנה בבניין חזק בזוהר השכינה. לכן אמר דוד: "ה' מי יגור באהלך, מי ישכן בהר קודשך. הולך תמים ופועל צדק ודבר אמת בלבבו" (תהילים טו, א-ב) - ולא אמר "דובר אמת בפיו", אלא רוצה לומר שיהיה האמת תקוע וקבוע בלב האדם. לכך חסידים הראשונים כשהיה להם מיקח היו נותנים אותו לקונה כפי הסכמת לבבם, איך שהיו מסכימים לתן, אפילו אם היה הקונה רוצה להוסיף לא היו רוצים אלא כפי הסכמת לבבם. אדם חשוב ההולך בדרך זה לדבר אמת בלבבו, אם קבל עליו במחשבותיו לעשות דבר אחד, יכתוב אותה מחשבה שלא ישכחנה ולא יחל דברי מחשבותיו; ואם אינו יכול לעמוד בו, ילך אצל חכם ויתיר לו מחשבותיו. ויהדר שלא יהיה במחשבתו כלום כל זמן שלא יוציאם בפיו. כל הדובר אמת בלבבו, ואינו רוצה לחשב השקר, אפילו דברים שלא יכון להם - כל דבריו ומחשבותיו יתקיימו, שנאמר: "ותגזר אמר ויקם לך" (איוב כב, כח). ומי שהוא איש אמת, בכל משא ומתן שלו, הן במיקח וממכר הן בהלוואה, לעולם יאמר בראשון סוף דעתו, וירגיל כל אותם המתעסקים עמו שידעו שלא ישנה, ולא יעדיף ולא יחסיר. 

אמר החכם: תדיר תשים האמת לעומתך. רצונו לומר, שיעשה סימנים לעצמו, כגון לעשות משא ומתן שיזכור שלא ישקר - יכתוב בכתב, ויביא אצלו אותו כתב, ויראה בו קודם משאו ומתנו. וכן יכתוב בבית-מדרשו ועל שולחנו, שיזכור ולא ידבר שקר וכדי שלא ישכח לדבר האמת. וכן עשה חכם אחד כתב על כתלי ביתו ובבית-מדרשו בכל הכתלים למעלה: "זכר יום המיתה ולא תחטא". ומי שאינו מדבר אלא אמת, יחיה ויאריך ימים וינצל. סמך לדבר - מה שאומר הפסוק: "וה' אלוהים אמת, הוא אלוהים חיים ומלך עולם"(ירמיה י, י). ואם לא ידבר אלא אמת, ינצל כל ימי חייו, דכתיב: "תורת אמת הייתה בפיהו ועולה לא נמצא בשפתיו וגו', כי מלאך ה' צבאות הוא" (מלאכי ב, ו-ז). 

המלאכים העליונים הם צורת אמת ואינם בגופות, והנשמות יאירו מהם כאור היוצא מן השמש. הנשמות הם בגופות, על-כן אינם יודעים הנסתרות רק מעט ובמראות הלילה, שאין הנשמות מתעסקות בצרכי הגוף, והיודע סוד הנשמות יעיד בדבר. והחלומות מעין המחשבות, דכתיב: "רעיונך על משכבך סלקו" (דניאל ב, כט). והחלומות על-ידי מלאך המלווה לאדם. ולפי שאין כל המחשבות אמת, על-כן מחשבותיו אמת, גם בלילה יראה מראות אמת, וידע העתידות כמו המלאכים. 

והמדבר אמת, אין מעלה כמוה וכן כתיב: "ראש דברך אמת" (תהילים קיט, קס), ונאמר: "מדבר שקר תרחק" (שמות כג, ז). גם הרמיזות של אדם יהיו אמת, כי שכר האמת גדול מאוד. לכן ירגיל עצמו לילך באמת. וילמד תורה וידע האמת, שיוכל לעשות המצוות על אמיתותן וכהלכתן. ולעולם יודה על האמת. אפילו בדברי האגדה שאין בו קיום מצוות ילמד כדי שיאמין הלב דבר-אמת. ואל תבוש לקבל האמת מאיזה אדם שיהיה, אפילו מקטן שבקטנים ונבזה, אפילו הכי תקבל האמת ממנו, כי מרגלית טובה שהיא ביד קטן ונבזה, אפילו הכי חשובה היא המרגלית. 

ועתה שהאריך הגלות בעונותינו הרבים יותר מדי, יש לישראל להיבדל מהבלי העולם ולאחוז בחותמו של הקדוש-ברוך-הוא שהוא אמת, ולקדש עצמם אף במותר להם (יבמות כ, א), ושלא לשקר לא לישראל ולא לגוי, ולא להטעותם בשום עניין, שנאמר: "שארית ישראל לא יעשו עולה ולא ידברו כזב, ולא ימצא בפיהם לשון תרמית" (צפניה ג, יג). ועוד כתיב: "וזרעתיה לי בארץ" (הושע ב, כה) - כלום אדם זורע כור אחד אלא להכניס כמה כורים, כך זרע הקדוש-ברוך-הוא ישראל בארצות כדי שיתווספו עליהם גרים (פסחים פז, ב). וכל זמן שהם מתנהגים עימהם בלא מרמה, ידבקו בהם. והנה הקדוש-ברוך-הוא הקפיד על גזל של רשעים, שנאמר: "ותמלא הארץ חמס" (בראשית ו, יא). 

מעשה ברבי שמעון בן שטח, שקנה חמור מישמעאלי אחד. הלכו תלמידיו ומצאו אבן טובה תלויה בצווארו. אמרו לו תלמידיו: רבי, "ברכת ה' היא תעשיר" (משלי י, כב). אמר להם: חמור קניתי, אבן טובה לא קניתי. הלך והחזיר לאותו הישמעאלי. קרא עליו אותו הישמעאלי: ברוך ה' אלוהי שמעון בן שטח! (דברים רבה ג, ג). 

וכן יש בירושלמי (בבא מציעא פ"ב ה"ה): חכמים הזקנים קנו חטים מן הגויים, ומצאו בו צרור של מעות והחזירו להם. אמרו הגויים: בריך אלההון דיהודיא! וכן יש הרבה מעשים שהחזירו מפני קדוש השם. 

וכשיש אמת למטה, אז ישקיף השם יתברך בצדק על הארץ, שנאמר: "אמת מארץ תצמח, וצדק משמים נשקף" (תהילים פה, יב). לכן ראה שיהיו כל ענייניך באמת, רע או טוב, ותסמוך על "האל הנאמן, שמר הברית והחסד לאהביו ולשמרי מצוותו" (דברים ז, ט). ומה היא נאמנותו? שהוא שומר הברית. 

אם צדיק שחטא חטא קל, הוא פורע גמולו בעולם הזה. וזה דבר ברור, שטוב יותר לצדיק להיות נדון אפילו בייסורין כאיוב כל ימיו בגופו, שהוא דבר בזוי, בעולם הזה, שהוא לו זמן קצר לחיות, ולתת גמול הטוב לנשמה, שהיא נכבדת בעולם העליון, שאינו כלה ואינו פוסק לעולמים, וזה יותר טוב לצדיק ממה שלא היה פורע לו חטאיו בעולם הזה והיה דן אותו בעולם הנשמות בייסורי גיהנם, או מחמת חטאו ימעט לנשמתו מן מעלתה בעולם הנשמות והדבקה לזיו העליון, אשר לזה האור אין לו ערך ודמיון. ולרשעים נתן להם גמולם בהנאה מועטת הפוסקת בעולם קצר, הוא העולם הזה, וחטאם שמור לעולם הארוך, ובצער גדול שהוא גיהנם, אשר לאותו צער אין לו ערך. 

הרחמן ידריכנו באמיתו, ויביאנו לחדריו להגיע לאור העליון, אשר שם חביון עוזו וצבי תפארתו. 


~ שער העשרים וארבעה - שער החניפות

החניפות נחלקת לתשעה חלקים: 
הראשון - מי שהוא מכיר בחברו שהוא רשע ורמאי, ושהוא מוציא שם רע על הכשרים, ושהוא גוזל ממון חברו, ובא זה ומחניף לו; ולא די שהוא מחניף לו ומשבחו, אלא שהוא מחליק לו לשון ויאמר: לא פעלת און במה שעשית - בדבר הזה יש כמה עבירות והרבה עונשין: 

האחד - שהיה לו להוכיחו על חטאיו, ולא די שאינו מוכיחו, אלא אומר לו "לא חטאת", ומחזיק יד מרעים, ויש לזה החנף עונש שלא קנא על האמת. 
ועוד, שזה החונף נותן מכשול לפני החוטא, כשאומר לא חטאת לא ישוב מרעתו ויוסיף עוד לחטא, מלבד העונש שנענש על נזק וצער ני-אדם, שהזיק וצער החוטא, ולא ישלם להם ולא יפיסם מחמת החניפות שלזה המצדיק רשע, ונאמר: "מצדיק רשע ומרשיע צדיק, תועבת ה' גם שניהם" (משלי יז, טו). ואם עון זה החוטא גלוי לרבים, וזה מחניף לו ברבים ואומר לו: זך וישר אתה, אז חלל השם יתברך ובזה דת ודין. וחייב אדם למסר עצמו לסכנה ולא ישים עצמו בעון זה. 
ואמרו רבותינו עליהם השלום על אגריפס, שהיה קורא בתורה, וכשהגיע לפסוק: "לא תוכל לתת עליך איש נכרי" (דברים יז, טו), זלגו עיניו דמעות. אמרו לו: אחינו אתה! באותה שעה נתחיבו שונאי ישראל כליה על שהחניפו לאגריפס (סוטה מא). גם היושב על הדין אל יפחד מאיש, כמו שנאמר: "לא תגורו מפני אי'" (דברים א, יז). ובחניפות כזה יש בו עונש שקר וחניפות. 

השני - המשבח רשע בפני בני-אדם, בפניו או שלא בפניו. ואף-על-פי שלא יצדיק אותו על מעשיו הרעים, אלא אמר בסתם: איש טוב הוא! - על זה נאמר: "עזבי תורה יהללו רשע" (משלי כח, ד), כי זה המשבח לולי שעזב התורה לא הלל לזה שעובר עליה ועל דבריה. גם לא ימליץ על הרשע בפני בני-אדם לומר: הלוא הוא עושה טובה זאת לכן תחמלו עליו. ומי שעושה כך, זהו רע מאוד, כי השומעים סבורים שהוא צדיק ויתנו לו כבוד, ויש מכשול גדול בכבוד הרשעים, כי כשיש כבוד לחכמים הצדיקים והם עליונים, אז כל העם ישמעו לעצתם; ועוד, שאחרים יקנאו במעשיהם הטובים, ויוסיפו לקח ותרבה הדעת, ומתוך שלא לשמוע בא לשמוע; ועוד, יש הרבה בני-אדם בראותם הדור התורה יכירו מעלתה ותבוא מחשבה בלבם וילמדו לשם הקדוש-ברוך-הוא בלב שלם. ועוד יש טעם טוב בכבוד החכמים הצדיקים, כי יסוד נפש האדם הוא להיות בו עבודתו ויראתו ותורתו של הקדוש-ברוך-הוא, ועבור זה כל העולם מכבדים הצדיקים, נמצא המכבד הצדיקים, כביכול מעמיד ומקים כוונת הקדוש-ברוך-הוא בבריאת העולם, והבוזה לתלמיד-חכם וליראי-שמים בזה יבטל כוונת הקדוש-ברוך-הוא, והוא כמו שאומר: אין עבודתו עיקר! על-כן יכבדו עובדי הקדוש-ברוך-הוא לכבוד הקדוש-ברוך-הוא, להודיע כי עבודתו לבדה היא עקר. אבל בכבוד הרשעים יש חילול התורה והעבודה, וזהו עבירה המכלה עצם ובשר. ועוד, רבים נמשכים אחריהם ועושים כמעשיהם ומקבלים פורענות. וכיוצא בזה אמרו: אוי לרשע ואוי לשכנו (נגעים פי"ב מ"ו). ועוד, בכבוד הרשעים מושפל כבוד הצדיקים, ואין כבוד לצדיקים אלא לאחר השפלת הרשעים. ועתה אחרי שיש מכשול לעולם בכבוד הרשעים, יזהר שלא יספר טובה מרשעים. גם לא יזכירם לטובה, שנאמר: "ושם רשעים ירקב" (משלי י, ז), וכתיב: "תועבת צדיקים איש עול" (שם כט, כז). ואם אינו רוצה לספר רשעו, גם טובתו לא יספר. 

השלישי - חנף המשבח רשע בפניו, ואומר לו: כמה איש נחמד ואדם טוב אתה! אך אינו מספר בשבחו ברבים, שלא יהיה לרבים למוקש. גם זה החנף גדול עונו, דכתיב: "בפה חנף ישחת רעהו, ובדעת צדיקים יחלצו" (משלי יא, ט); כי כשישבחנו יאמין לו, ויחשוב שהוא טוב, וירום לבו ויתגאה, ולא ישוב. כי כל מי שאינו צדיק, כשמשבחים אותו, יאמר בלבו: אמנם ידעתי כי כן הוא! וזה נשחת בחניפותו של זה. אבל הצדיק, אם משבח אותו אדם, לא יתגאה בזה, עבור שאמרו רבותינו עליהם השלום: אפילו כל העולם אומרים עליך שאתה צדיק, הוי בעיניך כרשע (נדה ל, ב). ואמרו: (אבות דר"נ כט, א): אם יש לך רעים, מקצתם משבחים אותך ומקצתם מייסרים ומוכיחים אותך - אהב המוכיחים ולא את המשבחים, כי אלו לחיי עולם יביאוך, ואלו ברעתך ישמחו כי ישבחוך. ונאמר: "ופה חלק יעשה מדחה" (משלי כו, כח) - המשיל פה חלק לדרך חלקלקות, כמו שנאמר: "ומלאך ה' דוחה, יהי דרכם חשך וחלקלקת" (תהילים לה, ה-ו), כי ידחה האדם ויפל, שפה חלק הוא מלא חטא וחנף, ועל זה נאמר: "יכרת ה' כל שפתי חלקות, לשון מדברת גדלות" (שם יב, ד). קלל פה חלק בשביל שמשחית רעהו, וקלל לשון הקשה שהוא הפוך החלק, והוא לשון הרע. ויש חנפים שמחניפים לבעלי זרוע כדי שיאהבו אותם וינשאו ויגדלו אותם - על זה אמרו רבותינו: כל המחניף לחברו לשם כבוד, לסופו נפטר בקלון (אבות דר"נ כט, ד). 

הרביעי - המתחבר לרשע, אף-על-פי שאינו מחניף לו ואינו משבחו, אלא שהוא מקרבם ומתחבר עמו, יש לו עונש, לא די שאינו מוכיחו, אלא שמקרבו, ויש לו עונש בזה, ועוד מוסיף עונש על הקריבות שהוא מקרבו, שנאמר: "בהתחברך עם אחזיהו פרץ ה' את מעשיך" (דברי-הימים-ב כ, לז). והצדיקים מואסים הרשעים. ואמרו רבותינו זיכרונם לברכה: לא לחנם הלך הזרזיר אצל העורב, אלא שהוא מינו (ב,ק צב, ב); וכן אדם המתחבר לרעהו הדומה לו. ואמרו (מגילה כח, א): אסור להסתכל בצלם דמות אדם רשע, שנאמר: "לולי פני יהושפט מלך יהודה אני נשא אם אביט אליך ואם אראך" (מ"ב ג, יד). וכל המסתכל בדמות אדם רשע - עיניו כהות לעת זקנתו, כיצחק אבינו עליו השלום, שכהו עיניו מפני שהסתכל בעשו, אף-על-פי שלא היה מכירו במעשיו. 

ויש מכשול גדול בחיבור הרשעים: 
האחד - מפני שהוא אוהב שונאו של יוצר הכל, ואין העבד הנאמן לאדוניו מתחבר לשונאו. 

השני - שלומד ממעשיו. 

השלישי - שגם אחרים יתחברו אתו ויאמינו לו, והוא גוזל אותם, וגם הם ילמדו ממעשיו; ואפילו אם לא ילמדו ממנו, הם רואים ממנו דברים שאסור להם לראותם. וגם הוא לא ישוב, כי אם היו מוכיחים אותו והיו נבדלים ממנו, היה שב מדרכו הרעה. ומי שמתחבר לרשע, לסוף הרשע מושל עליו, וזהו רע על כולם, כי כיון שהוא מושל עליו לא יניחנו לעשות טוב. 

הרביעי - שזה צריך להניח מחמת יראה לעשות כמה דברים טובים. לכן אל יתחבר אדם אלא עם ירא-שמים, כי ריש-לקיש עם מי שהיה מדבר בשוק היו מאמינים לו סחורה בלא עדים (יומא ט, ב), כי היו יודעים בודאי כיון שדבר עמו בשוק שהוא נאמן. הרי הדבור הוי כמו חניפות. 

החמישי - איש שהוא נאמן בעיני כל העם וכולם שומעים לו, והוא מעמיד קרובו להיות פרנס אם רב, ואומר עליו: הנהגתיו שהוא חכם - ואינו כן, וכן העם סומכים עליו; וכן אומר על מי שאינו מכירו שהוא נאמן, והעם מפקידים בידו פיקדונות, ומכחש. ואמרו החכמים זיכרונם לברכה (סנהדרין ז, ב): כל המעמיד דין שאינו הגון, כאלו נוטע אשרה בישראל; ובמקום שיש תלמידי-חכמים, כאלו נוטע אשרה אצל מזבח, ועתיד הקדוש-ברוך-הוא לפרוע מן המעמיד. 

השישי - מי שיש בידו למחות ואינו מוחה, ואינו נותן לב על מעשה החטאים - זה הדבר קרוב לחניפות, כי הם החוטאים חושבים: כיון שאינם מוחים בידינו ואינן מקנטרים אותנו, כל מעשינו הם טובים. ונצטווינו לבער הרע מקרבנו, שנאמר: "ובערת הרע מקרבך" (דברים יג, ו). ואמרו רבותינו זיכרונם לברכה (שבת נד, ב): מי שיש בידו למחות על אנשי בתו ואינו מוחה, נתפס על אנשי ביתו; באנשי עירו ואינו מוחה, נתפס על אנשי עירו; בכל העולם כולו ואינו מוחה, נתפס על כל העולם כולו, שנאמר: "וכשלו איש באחיו" (ויקרא כו, לז) - ודרשו רבותינו זיכרונם לברכה: איש בעון אחיו. ואמרינן: מלמד שכולן ערבים זה בזה (סנהדרין כז, ב). 

השביעי - הרואה את אנשי מקומו עם קשי-עורף, ואומר בלבו: אולי לא יקשיבו אם אוכיחם, ועל-כן הוא מונע מלהוכיחם - גם זאת חטא, ועונו ישא, כי לא נסה להזהיר ולהוכיח אולי ישובו, ועל זה נענשו צדיקים גמורים בחורבן הראשון. אבל אם הדבר גלוי וידוע לכל, ונבחן ונחקר כי החוטא שונא מוסר, ולא ישמע למוכיחיו, על זה נאמר: "אל תוכח לץ פן ישנאך" (משלי ט, ח). ואמרו: כשם שמצווה לומר דבר הנשמע, כך מצווה שלא לומר דבר שאינו נשמע (יבמות סה, ב). ואמרו: מוטב שיהיו שוגגין, ואל יהיו מזידין (שבת קמח, ב). 

השמיני - השומע מדברי לשון הרע או נבלה, או יושב בסוד משחקים ובוזי תורה ומצוות, ויודע שהם קשי-עורף ולא יקבלו תוכחה, על-כן הוא שותק - גם זה ייענש, כי היה לו לענוש אותם, שלא יאמרו כי הוא כמותם שהוא מודה בדבריהם, כי הוא חייב לגעור בהם לתת גדולה לתורה ולמצוות, ולקנא לכבוד הצדיק שהרשיעו. וזה הוא נענש כששומע דבריהם הרעים תמיד והוא אינו יכול לענותם תמיד. ודבר זה מפורש בדברי שלמה עליו השלום: "אל תקנא באנשי רעה, ואל תתאו להיות אתם. כי שד יהגה לבם, ועמל שפתיהם תדברנה" (משלי כד, א-ב) - רוצה לומר, שתישא חטאתם כי תשמע דבריהם תמיד ותהיה כמחריש. 

התשיעי - המכבד הרשעים מחמת דרך שלום. אמנם לא ידבר טוב ברשע ולא יתנהג בכבודו על דרך שיחשבו בני-אדם שהוא נכבד בעיניו לחלוק לו כבוד, אלא כדרך בני-אדם המכבדים העשירים בעבור כי צלחה דרכם, ולא מפני חין ערכם. ואף בזה יש חטא ואשמה, כי לא הותר לכבד הרשעים אלא מחמת מורא, שירא שיזיק לו הרשע ויגרם לו הפסד בזמן שיד הרשעים תקיפה, על-כן הותר לכבדו כדרך שמכבדים בני-אדם בעלי זרוע, אך לא ישבחנו ולא ידבר עליו טוב בפני בני-אדם. וכן אמרו רבותינו זיכרונם לברכה (סוטה מא, ב): מותר להחניף את הרשעים בעולם הזה. ויש רשעים שאין מחניפים להם. מנין? ממרדכי, שאמרו לו: תחניף להמן, והוא השיב להם: "לא תדרש שלמם וטבתם" (דברים כג, ז). והיו אומרים לו: שנו רבותינו: מחניפים להם מפני דרכי שלום. אפילו הכי לא רצה להחניף לרשע כזה. 


ויחניף אדם לאשתו, משום שלום בית וכן לבעל-חובו - שלא ילחצנו; לרבו - שילמדנו תורה. ומצווה גדולה להחניף לתלמידיו ולחבריו, כדי שילמדו ושישמעו לדבריו לקבל תוכחתו לקיים המצוות, וכן כל אדם שהוא סבור שימשכנו אליו שישמע לו לקיים המצווה, ואם יבוא עליו בכעס לא ישמע לו, אלא בחניפות יקבל תוכחתו, מצווה גדולה להחניף לו כדי להוציא יקר מזולל, כי יש אדם שאינו מקבל תוכחה בגערה, אלא בנחת, שנאמר: "דברי חכמים בנחת נשמעים" (קהלת ט, יז). ויש שצריך גערה, שנאמר: "תחת גערה במבין" (משלי יז, י); ויש במלקות, שנאמר: "ומהלומות לגו כסילים" (שם יט, כט); ויש אפילו בהכאות לא יועיל, שנאמר: "מהכות כסיל מאה" (שם יז, י). אם כן, מה נעשה לו? אין לו תקנה אלא תגרשהו. 

ויש חניפות רעה מאוד כגון אדם המחניף לחברו ומדבר עמו דברים מתוקים כדי שיסמוך עליו ויאמין לו, ואחר שיאמין לו ויסמוך עליו הולך עמו ברמאות, וזה כעניין שנאמר: "כי חנם מזרה הרשת, בעיני כל בעל כנף. והם לדמם יארבו, יצפנו לנפשתם" (משלי א, יז-יח). פירוש הפסוק: הצדים עופות זורקים חטים, ובאים עופות לאכול החטים על הרשת, ואז יהיו ניצודים, ולזה דומה החנף הזה. ואסרו החכמים להחניף, ואמרו (חולין צד, א) שלא ישלח אדם דורון לחברו ויודע שאינו אוכל. וכן אם רוצה לפתח חבית יין למכר, ובא חברו לקנות יין, לא יאמר לו: אני רוצה לפתח חבית עבורך. וכל זה וכיוצא בזה נקרא גונב דעת, וזה אסרו חכמים זיכרונם לברכה להחניף ולגנב דעת הבריות, ואפילו דעתו של עובד כוכבים (שם). 

אמר רבי שמעון בן חלפתא: מיום שגברה אגרופה של חנופה, נתעוותו הדינים ונתקלקלו המעשים, ואין אדם יכול לומר לחברו "מעשי גדולים ממעשיך". 

אמר רבי אלעזר: כל אדם שיש בו חנופה, מביא חרון-אף לעולם, שנאמר: "וחנפי לב ישימו אף" (איוב לו, יג); ולא עוד אלא שאין תפילתו נשמעת, שנאמר: "לא ישועו כי אסרם" (שם); ואפילו עוברים שבמעי אמן מקללים אותו, והוא נופל בגיהנם. וכל המחניף לרשע, נופל בידו; ואם אינו נופל בידו, נופל ביד בנו; ואם אינו נופל ביד בנו, נופל ביד בן-בנו (סוטה מא, ב). כל עדה שיש בה חנופה, מאוסה כנדה, שנאמר (איוב טו, לד): "כי עדת חנף גלמוד"; ולבסוף גולה (סוטה מב, א). 

לכן יתרחק אדם מן החנופה, ולא יחניף לאדם להחזיקו ברשעו, גם אם יש לו לקבל טובות הרבה ממנו. לא יחניף לקרובו ולא לבניו בזמן שאינם הולכים בדרך טובה, כי כמה בני-אדם עומדים ברשעם מחמת שרואים שאין להם בושה עבור דרכיהם המכוערים, ועבור שרואים שמחניפים להם. ואין דבר בעולם הנועל פתחי התשובה כמו החניפות. 

מעשה באדם אחד כשר, שהיה לו בת להשיא, והיו בצדו שני בני-אדם, אשר כל אחד חפץ לישא בתו. והלך האדם הכשר, ובקש מאדם אחד לעשות עמו מריבה, ולקח לבסוף אותם שנים לדון ביניהם, ועשו כך. אחד מהם היה מחניף לאותו אדם כשר כדי שישיאו בתו, והיה מזכה אותו בכל דבריו; ואותו אחר אמר: אין הדין עמך אלא עם חברך. ואז נתן בתו לאותו שהיה מחייב אותו, כי אמר: ודאי הוא אדם טוב, שלא החניף ולא נשא לי פנים (ספר חסידים תתשמב). 

לכן מי שהוא פרנס או דיין או גבאי צדקה, צריך שלא יהא חנף כי אם יחניף הפרנס לשום אדם ולא יוכיחהו לעשות הטוב ולסור מן הרע, אז יהיו כל הקהל מקולקלים, כי כל אחד יאמר: הפרנס מחניף לפלוני, ולא יקבל תוכחתו. וכן דין המחניף לאחד מבעלי-דינים, אז יסתתמו דברי השני ולא ידע לטעון כאשר ראוי לו, נמצא שלא יצא הדין לאמיתו. וכן גבאי צדקה המחניפים ויתנו צדקה לזה המחניף להם, או שהם מחניפים לו ויתנו לו אף אם אינו ראוי לכך. לכן צריך הצדיק להתרחק מאוד מן החניפות, שלא יחניף ולא יקבל החניפות מאחרים. ויזהר מאוד כשיעשה מעשים טובים, שלא יתכוון בהם להחניף לאחרים, אלא לשם שמים בלבד. 

והגרוע שבכל החניפות - המחניף לחברו כדי להחטיאו כגון שיש לו מחלקת עם בני-אדם, ואין הדין עמו, והוא מחניף לבני-אדם לסייע לו ולחזק טעותו; או מי שהוא רודף אחר עבירות, כגון זנות ושאר רעות, והוא מחניף לחברו כדי שיעשה כמוהו. לכן ירבעם בן נבט זכה למלוכה, בשביל שלא החניף לשלמה והוכיחו על עניין בנין מלוא. (סנהדרין קא, ב). 

הרוצה לינצל מן החניפות, יזהר להרחיק עצמו מן הכבוד, כי מי שאינו חושש להתכבד לא יצטרך להחניף. גם צריך ליזהר שלא ייהנה מאחרים, כי רוב המחניפים - מחניפים לבני-אדם שסבורים שיהיה להם הנאה מהם. לכן מי שמתרחק מאלו שני דברים - הנאה וכבוד - ניצול מכמה עבירות, כי כמה בני-אדם עושים מעשים טובים כדי שיקבלו כבוד מבני-אדם, וזה העניין מקלקל כל עבודת האדם, כי כמה בני-אדם עושים מעשים טובים ומתפללים, ויש להם קול ערב, והוא מהרהר בלבו בשעת התפילה: כמה קולי ערב הוא, ובני-אדם נהנים ממני ששומעים אותי. וכן דרכו של יצר הרע, עושה כן לכל המצוות להפיל האדם ברשתו, שלא יהיו מעשיו לשם שמים. וכן לעניין ההנאה - מי שנהנה מחברו, אפילו אם יראהו שעובר כל עבירות שבעולם לא יהא רשאי להוכיחו, כי ירא שלא יהנהו עוד. 

ועניין ההוא תקלת חכמי הדור הזה, שהם רודפים ליהנות מן העם, על-כן יחניפו להם כדי שיחזקו אותם בחוזקה גדולה. ולא די שאינם מוכיחים אותם על עניינם, אלא מתוך שהם מחניפים להם, הם עצמם אוחזים מעשיהם ונמשכים אחריהם. 

דרך ברייתו של אדם להיות נמשך בדעתו ובמעשיו אחר רעיו וחבריו, ונוהג כמנהג אנשי מדינתו, איך שהם עושים יעשה גם הוא. לפיכך יש לאדם להתחבר לצדיקים ולישב אצל חכמים תמיד, כדי שילמד ממעשיהם; ויתרחק מן הרשעים ההולכים בחושך, כדי שלא ילמד ממעשיהם. והוא שאמר שלמה עליו השלום: "הולך את חכמים יחכם, ורעה כסילים ירוע" (משלי יג, כ), ואומר: "אשרי האיש אשר לא הלך בעצת רשעים וגו'" (תהילים א, א). וכן אם היה במדינה שמנהגותיה רעים ואין אנשי המדינה הולכים בדרך ישרה, ילך למקום שאנשיה צדיקים ונוהגים בדרכים טובים. ואם היו כל המדינות שהוא יודעם ושומע שמועתן נוהגים בדרך לא טובה, אם שאינו יכול לילך למדינה שמנהגותיה טובים, מפני הגיסות או מפני החולי - ישב לבדו יחידי, כעניין שנאמר: "ישב בדד וידם כי נטל עליו" (איכה ג, כח). ואם היו רעים וחטאים, שאין מניחים אותו לישב במדינה אלא-אם-כן נתערב עימהם ונוהג במנהגם הרע, יצא למערות ולחוחים ולמדברות, ואל ינהיג עצמו בדרך חטאים, כעניין שנאמר (ירמיה ט, א): "מי יתנני במדבר מלון אורחים" (רמב"ם דעות ו, א). 


~ שער העשרים וחמשה - שער לשון הרע

לשון הרע מהו? המספר בגנותו של חברו אף-על-פי שאומר אמת אבל האומר שקר, נקרא מוציא שם רע. בעל לשון הרע - זה שיושב ואומר: כך וכך עשה פלוני, כך וכך היו אבותיו, כך וכך שמעתי עליו, ואומר דברים של גנאי - עליו הכתוב אומר: "יכרת ה' כל שפתי חלקות, לשון מדברת גדלות" (תהילים יב, ד). 

ואמרו רבותינו זיכרונם לברכה (ערכין טו, ב): כל המספר לשון הרע, כאלו כפר בעקר, שנאמר: "אשר אמרו ללשננו נגביר, שפתינו אתנו, מי אדון לנו" (תהילים יב, ה). ולכך לשון הרע הוא חטא, כי הוא עושה רעה גדולה לחברם, שהוא מבאיש ריחו בעיני העם ושארהפסדות, ואין רווח לבעל הלשון. ובודאי הרגיל בלשון הרע, פורק על שמים מעליו, כי הוא חוטא בלי הנאה, והוא רע יותר מגנב ונואף, שהם רודפים אחר הנאתם, ואין פריקת על כמו לשון הרע (שוחר טוב קכ). 

ועוד אמרו רבותינו זיכרונם לברכה, ששקולה לשון הרע כנגד עבודה-זרה וגלוי-עריות ושפיכת-דמים (ערכין שם). ודבר זה תמה מאוד ששקולה לשון הרע כנגד אלו העבירות, ועל כל אחת מהן יהרג ואל יעבר (סנהדרין עד, א). ואמרו: חמורה עבודה-זרה, שכל הכופר בה כמודה בכל התורה כולה (חולין ה, א). ואמרו עוד: מומר לעבודה-זרה - מומר לכל התורה כולה (חולין ד, ב). 

ויש ליתן טעם בדבר, כי בעל הלשון שונה באיוולתו עשר פעמים ויותר, בכל יום מכלים ומבייש בני-אדם, מלבד מה שמזיק למי שאומר עליו; ואפילו עבירה קלה, כשאדם עובר עליה כמה פעמים, היא נעשית גדולה, כי אפילו שער אחד, שהוא רך וחלש מאוד, כשתקבץ הרבה שערות יחד תעשה מהם חבל חזק. ומה שאמרו ששקולה לשון הרע נגד אותן שלוש עבירות, הפירוש - שעובר על אותן שלוש עבירות פעם אחת מחמת רוב היצר, ולא כנגד המשומד היוצא מן הכלל לעבר עליהם בכל עת. ועוד, בעל לשון הרע קשה לו לעשות תשובה, כיון שהוא רגיל בכך למד לשונו לדבר רע. ועוד, החטא קל בעיניו, כי אמר: לא לשונו רק דבור בעלמא, ואינו נותן לב לשוב לרוב הנזק שיעשה; ואפילו אם ישוב - אין תשובתו שלמה, כי אינו מכיר גודל החטא אשר עשה. והוא צריך מחילה מאותן שדבר עליהם, והוא אינו זוכר מי הם כולם. ועוד, יש שדבר עליו ועשה לו רעה והזיק לו לאותו אדם, ושכח מה דבר עליו, כי לשון הרע מכוסה ומכה בסתר, הוא בכאן ומכה אחד בלשונו שרחוק ממנו (ערכין טו, ב), וזה החוטא מתבייש ממנו להודיע שגמלו רעה. ופעמים ידבר על פגם משפחה, ויזיק לדורות הבאים אחריו, ואין לו מחילה לזה, כי אמרו רבותינו זיכרונם לברכה: המדבר בפגם משפחה, אין לו מחילה עולמית (ירושלמי ב"ק פ"ח ה"ז). 

ועוד, מי שהוא רגיל בלשון הרע פעמים ידבר דברים כלפי מעלה, דכתיב: "שתו בשמים פיהם, ולשונם תהלך בארץ" (תהילים עג, ט), ואין בכל עבירות שיש עונש עליהם כמו מי שמטיח דברים כלפי מעלה, כי אמרו רבותינו זיכרונם לברכה (ערכין טו, א): עשרה ניסיונות נסו אבותינו, ובכולם לא נחתם גזר-דינם אלא על לשון הרע, שנאמר: "אם לא כאשר דברתם באזני כן אעשה לכם" (במדבר יד, כח), ואומר: "וישמע ה' את קול דבריכם ויקצף וישבע" (דברים א, לד). ואין התורה מגנה על בעלי לשון הרע. דואג האדומי, כיון שספר לשון הרע, לא עמידה לו חכמתו ולא הגנה עליו תורתו (סוטה כא, א). 

ומה שאמרו רבותינו זיכרונם לברכה (סוטה שם): עבירה מכבה מצווה, ואין עבירה מכבה תורה, שנאמר: "כי נר מצווה ותורה אור" (משלי ו, כג) - על העובר דרך מקרה אמרו, ולא על הפורק על אזהרת עבירה. 

אמרו רבותינו זיכרונם לברכה (שוחר טוב לט, א): כנסת-ישראל אהובה בקולה, שנאמר: "השמיעני את קולך, כי קולך ערב" (שה"ש ב, יד), ושנואה בקולה, שנאמר: "נתנה עלי בקולה על-כן שנאתיה" (ירמיה יב, ח); אמר מעתה: "מות וחיים ביד לשון, ואהביה יאכל פריה" (משלי יח, כא). פירוש: אוהב הלשון, אדם החפץ לדבר תמיד, עצה הגונה ונכונה אצלו שיאכל פריה - פירוש, שלא ידבר דברים בטלים, רק ידבר בדברי-תורה והבאת שלום, וללמד לרבים לעשות טובה, ולהורות להם הטוב ולהרחיקם מן הרע, ולקנות האמת, כי אין קץ למצוות שיוכל לעשות בלשון, וה: מות וחיים ביד לשון. 


כת מספרי לשון הרע נחלקת לששה חלקים: 
האחד - מי שהוא אומר רע על בני-אדם, שכן עשו לו; ולפעמים יאמר דופי על אדם כשר ונקי, אז הוא משקר וגם מספר לשון הרע. והוזהרנו מן התורה שלא לקבל לשון הרע. 
ודע, כאשר יודה השומע על לשון הרע אז הוא כמו מספר, כי כל השומעים שהוא מודה, יאמרו: כיון שהוא מודה, אם-כן אמת הוא הדבר; ואפילו אם לא יודה, אלא שומע ומראה עצמו כמקשיב אל הדברים ומאמין בדברים בפני בני-אדם, בזה יאמינו גם אחרים, והוא מסיע למספר לשון הרע, כי אם היה גוער במספר לשון הרע, היה מונע עצמו מלספר לו יותר, אבל עתה שהוא מקשיב ומראה לו פנים, אז גורם לו לדבר יותר. והזהירנו במצוות לא-תעשה: "לא תשא שמע שווא" (שמות כג, א), שלא נאמין סיפור לשון הרע בלבבנו, להחזיק במחשבותינו שהדברים אמת, ולהבזות בעינינו את מי שנאמרו עליו. 

השני - כשאמר לשון הרע שהוא אמת. אם יזכור לו בינו ובינו מעשה אבותיו הרעים, עובר על מה שכתוב בתורה: "לא תונו איש את עמיתו" (ויקרא כה, יז) - באונאת דברים הכתוב מדבר (ב"מ נח, ב). 

השלישי - אם יכלים אותו בפני אחרים על מעשה אבותיו, על זה אמרו רבותינו זיכרונם לברכה (אבות פ"ג מי"א): כל המלבין פני חברו ברבים אין לו חלק לעולם הבא. 

הרביעי - אם הוא מודיע תועבות אבותיו בפני בני-אדם שלא בפניו, לביישו בעיני בני-אדם, על זה אמרו: כת מספרי לשון הרע אין מקבלים פני השכינה (סוטה מב, א). 

החמישי - אם הוא בעל-תשובה ומספר עליו עונות ראשונים, בזה יש לו עונש גדול (ב"מ נח, ב), כי השב מעונותיו - עונות שלו נעשים כזכויות (ירושלמי פאה פ"א ה"א), וזה מביישו בעבירות שהם זכויות. ועוד, הוא נותן מכשול לפניו, כי מחשב בלבו: כמו שמביישני, גם אני אביישנו, ויכנס עמו במחלקת, ומתוך כך יתקלקל בתשובתו, ויחזור לעניין הראשון. ועוד, אחרים השומעים הבושת של זה ימנעו ולא יעשו תשובה, נמצא שזה נועל דלתי התשובה. ודע, שאם יראה איש שחברו עבר על דבר תורה בסתר, והוא גילה לרבים, יש לו חטא בזה, כי אולי החוטא שב מדרכו הרעה, ולא היה לו לגלות אלא לחכם צנוע, שלא יבישנו, רק הרחק ירחיק מחברתו עד שיודע כי שב מדרכו הרעה. ואם החוטא תלמיד-חכם איש ירא-חטא, ראוי לחשב עליו בברור שעשה תשובה, ואם תקפו יצרם פעם אחת - נתחרט אחר-כן. המספר לשון הרע נענש מן הנזק שהזיק לחברו, ועוד יש עונש ששמח בקלון חברו, וכתיב: "ואהבת לרעך כמוך" (ויקרא יט, יח), וכמוח שאוהב בכבוד עצמו כן יאהב בכבוד חברו, וכתיב: "שמח לאיד לא ינקה" (משלי יז, ה). יש צד שיהיה עון גדול על המספר לשון הרע שהוא אמת, יותר מן המספר על דרך שהוא שקר, כי כשאדם מספר דברים כנים על חברו, יאמינו לו ויהיה לבושת בעיניהם אחר שנתחרט ועשה תשובה על חטאתו, אבל לשון הרע על דרך שקר יבינו כל העולם שהוא שקר ולא יאמינו; אבל לעולם רוב עניני השקר יש בו עונש יותר מן האמת. 

השישי - המספר לשון הרע על הגבאים, שהם כשרים וגובים באמונה ומחלקים ליראי-שמים. המספרים לשון הרע עליהם, שהם גונבים הצדקה ונושאים פנים ונותנים למי שהם רוצים ולקרוביהן, זהו לשון הרע אין ערך לעונשו, כי גורם שאותם גבאים יסתלקו ויתמנו אחרים רעים במקומן, ונמצא שמונע טוב מן הנותנים צדקה, וגוזל העניים הטובים, כי אותן אחרים הרעים לא יחמלו על הטובים, ונמצא שזה בטל הקדוש-ברוך-הוא, וביש עבדי הקדוש-ברוך-הוא ובניהם וקרוביהם, כי תחת אשר היה לו לכבדם - לא די שלא כבדם אלא גם הרע להם. ומונע שאר יראי-שמים שלא להיות גבאים, כי יחשבו: למה נעשה דבר שאחר-כך יחשדו אותנו כאשר נחשדו פלוני ופלוני יראי-שמים. 

ואמרו רבותינו זיכרונם לברכה (ערכין טו, ב): לשון הרע הורגת שלושה בני-אדם: האומרו, והמקבלו, ואותו שנאמר עליו. והמקבל לשון הרע על חברו, נענש יותר ממי שאומרו. מספרי לשון הרע אסור לדור בשכונתם, כל-שכן לישב אצלם לשמוע דבריהם. 

עוד יש רעה בלשון הרע, כי המספר לשון הרע על חברו אז הוא מתגאה, ויראה עצמו צדיק בעיניו, כי יחשוב: פלוני עשה כך וכך, ואני לא עשיתי! נמצא שהוא מתגאה ומחזיק טובה לעצמו. ואלו יעשה מצווה והחזיק טובה לעצמו היה רע מאוד, כל-שכן וכל-שכן שעושה עבירה גדולה בלשון הרע ומחזיק טובה לעצמו. ואם אדם מספר לשון הרע על היתומים ועל האלמנות, אז עונשו עוד יותר, כי בלאו הכי הם מצטערים, והוא מצער אותם יותר. 

מי שאומר לחברו: היכן יש אש? אלא בבית פלוני דשכיח בה בשר ודגים - אפילו זה הוא לשון הרע (ערכין טו, ב). בוא וראה איך צריך אדם ליזהר בלשון הרע! 
ועוד יש אבק לשון הרע, כגון שאמר: תשתקו מפלוני, איני רוצה להודיע מה שאני יודע בו; וכן כל כיוצא בזה. 

ועוד אמרו רבותינו זיכרונם לברכה (ערכין טז, א): אל יספר אדם בטובתו של חברו, שמתוך טובתו בא לידי רעתו. פירוש, אם תספר טובתו בפני שונאו, אז הוא ישיב: איך תשבחהו, והוא עושה כך וכך? ועל זה נאמר: "מברך רעהו בקול גדול בבקר השכים, קללה תחשב לו" (משלי כז, יד). אבל בפני אוהביו - מותר, דתנן (אבות פ"ב מ"ח): חמשה תלמידים היו לו לרבן יוחנן בן זכאי, והוא היה מונה שבחן וכו'. וכן המספר לשון הרע דרך שחוק וקלות-ראש, כלומר, שאינו מדבר בשנאה, הוא שאומר הפסוק: "כמתלהלה הירה זקים חצים ומות, כן איש רמה את רעהו ואמר הלא משחק אני" (משלי כו, יח-יט). וכן המספר לשון הרע דרך רמיזות, והוא שמספר לתומו כאלו אינו יודע שדבר זה לשון הרע, אלא כשמוכיחים בו אומר: איני יודע שאלו מעשיו של פלוני, או שזהו לשון הרע. 

המספר דברים שגורמים היזק לחברו, הן בגופו והן בממונו, אפילו להצר לו או להפחידו, הרי זה לשון הרע. והאומר דבר לחברו, אסור לגלותו בלא רשותו (יומא ד, ב). כל הנאמר בפני שלושה, אז הוא כמו ידוע לכל, ואם ספר אחד מן השלושה אין בו משום לשון הרע (ערכין טז, א); אבל אם הוא מתכון לגלותו יותר, יש בו משום לשון הרע. ואם האומר הזהיר השומעים שלא יגלו, אפילו אמרו בפני רבים, יש בו משום לשון הרע. מעשה בתלמיד אחד, שגלה דבר שנאמר בבית-המדרש אחר עשרים ושתים שנה, והוציאו אותו מבית-המדרש, ואמרו: זה מגלה סודות (סנהדרין לא, א). 

ועוד יש עבירה אחת הנקראת רכילות איזהו רכיל? זה שהולך מזה לזה ואומר: כך וכך שמעתי על פלוני! אף-על-פי שהוא אמת, הרי הוא מחריב העולם, והוזהרנו בזה כדכתיב: "לא תלך רכיל בעמך" (ויקרא יט, טז); ואיזהו רכילות? המגלה לחברו דברים שדברו ממנו בסתר. ותניא: מנין לדין, שלא יאמר: אני מזכה וחברי מחיבין, אבל מה אעשה שחברי רבו עלי? לכן נאמר: "לא תלך רכיל בעמך"; ואומר (משלי יא, יג): "הולך רכיל מגלה סוד" (סנהדרין כט, א). 

היזהר בני מאוד מלשון הרע, כי בזה אתה מבייש עצמך, כי כל הפוסל - פסול, ואינו מדבר בשבחו של עולם, ודרכו לפסל בני-אדם במומו (קדושין ע, א), כי המום שיש בו הוא מונח כל היום בלבו כיון שהוא מוציאו [בפיו], כי כל אדם נבחן ונכר במעשיו. כיצד? אם תראה אדם שהוא רגיל לשבח נשים ולדבר מהן תמיד - דע לך שהוא אוהב נשים; ואם הוא משבח מאכים טובים ויין, ובזה רגיל - דע לך שהוא זולל וסובא; וכן בכל דבר. וראיה מהפסוק: "מה אהבתי תורתך, כל היום היא שיחתי" (תהילים קיט, צז) - בשביל שאני אוהב את התורה, לעולם אני מדבר בה, כי כל דבר שאדם אוהב בלבו הוא מדבר בו תמיד. 

בעל הלשון מחפש מומי בני-אדם, והוא דומה לזבובים, שהם ינוחו לעולם על מקום הלכלוך; אם יש באדם שחין, הזבובים מניחים את הגוף וישבו על השחין, וכך הוא בעל לשון הרע, מניח כל הטוב באדם ומדבר מן הרע. 

מעשה באדם אחד, שהלך עם חכם בשדה וראה נבלה אחת. 
אמר אותו האדם: כמה מסרחת נבלה זו! 
אמר החכם: כמה לבנים שניה! 
החכם הוכיח לאותו אדם ואמר: למה תאמר הגנאי שלו, תאמר השבח, כי לעולם יספר אדם בשבחו של עולם. 

אם תראה אדם, אשר ידבר דבר או יעשה מעשה, ויש לדון דבריו ומעשיו לצד חובה ולצד זכות - אם הוא ירא-אלוהים, נתחייב לדונו לכף זכות, על-דרך אמת אפילו אם הדבר נוטה לחובה יותר מלזכות; ואם הוא בינוני, אשר נזהר מן החטא ופעמים ייכשל בו, יש עליך להטות הספק ולהכריעו לכף זכות, והמקום יתעלה יכריע אותנו לכף זכות (שבת קכז, ב), והיא מצוות עשה מן התורה, שנאמר: "בצדק תשפט עמיתך" (ויקרא יט, טו); ואם הדבר נוטה לצד חובה - אם האיש רוב מעשיו לרעה, וידעת כי אין יראת-השם יתעלה בלבו, תכריע מעשיו ודבריו לכף חובה. 

אם גילה אדם חטאתך, אל תאמר: כמו שגילה חטאתי גם אני אגלה חטאתו, שנאמר: "לא תקם ולא תטר" (ויקרא יט, יח). וגם לא תתפאר: אף-על-פי שהוא גילה עלי, אני לא אגלה עליו - כי בזה הדבור גילית החצי, וזה הדבר עיקר גדול ביראת-שמים. ואם החוטא אינו ירא-שמים, כמו הפורק עול מעליו ואינו נזהר מעבירה אחת, וכל בני עירו יודעים שהוא [בעל] עבירה, מצווה לספר בגנותו, לגלות חטאיו ולהבאיש לבעלי-עבירות בעיני בני-אדם, בעבור שישמעו העם וימאסו בו וירחיקו עצמן מן העבירות, שנאמר: "תועבת צדיקים איש עול" (משלי כט, כז), ונאמר: "יראת ה' שנאת רע" (שם ח, יג). ואמרו (סנהדרין נב, א): רשע בן צדיק מותר לקרותו רשע בן רשע, צדיק בן רשע מותר לקרותו צדיק בן צדיק. ודווקא על דרך זה מותר להכלימו לשם שמים, אבל מי שמתקוטט עמו ומכוון לחרפו להנאתו לבד ולא לשם שמים, אין לו לגלות חטאתו. וכן אם המגלה הזה הוא חוטא, אין לו לגלות פשע של חוטא אחר, כי בודאי אין מגלה מסתריו לטובה, "ודבר שפתים אך למחסור" (משלי יד, כג). 

אך מעוט פעמים שלשון הרע מצווה כגון שני רשעים שנתיעצו לעשות רעה, מותר לגלות בלשון הרע ולגרום שישנאו זה את זה ויעשו רע זה לזה, שלא יעשו רע לטובים. וכן נואף מחזר אחר נואפת, מצווה לדבר לשון הרע, שלא יעשו העבירה. ופעמים אפילו כשהחוטא רשע גמור אין להכלימו ברבים, במקום שיש לדאוג שמא יצא לתרבות רעה. ומותר לספר לשון הרע על בעלי מחלוקת, שנאמר (מלכים-א א, יד): "ואני אבוא אחריך ומלאתי את דבריך" (ירושלמי פאה פ"א ה"א). 

עבור אשר הרבה דברים תלויים בלשון, צריך לשמור לשונו מאוד ועל-כן אמר דוד: "נצר לשונך מרע" (תהילים לד, יד). 

ואמרו רבותינו זיכרונם לברכה: מעשה באדם אחד, שקרא ברחוב: מי רוצה לקנות סם חיים? באו כל העולם לקנות, והוציא ספר תהילים והראה להם מה שכתוב בו: "מי האיש החפץ חיים, אהב ימים לראות טוב, נצר לשונך מרע". וכשראה זה רבי ינאי, הכניסו בביתו והאכילהו והשקהו ונתן לו מעות. באו תלמידיו ואמרו לו: עד עתה לא ידעת זה הפסוק? אמר להם: ידעתי, אבל לא שמתי על לבי להיזהר בדבר זה, וכשהייתי קורא זה הפסוק עברתי עליו ולא חשתי, ובא זה וקיימו בידי, ומעתה אזהר יותר בלשוני (ויקרא רבה טז, ב). 

לכן אדם שהורגל בלשונו להחניף ולהתלוצץ ולספר לשון הרע ולדבר כזב ודברים בטלים, ועתה הוא רוצה להיכנע ולמנע מזה ולעשות גדר גדול וחזקה מאוד - יעשה גדר, שיתרחק מחבריו הראשונים שהיה רגיל לדבר עימהם ליצנות וחניפות ולשון הרע ושקר, כי אם יתקרב אצלם, לא יוכל למנוע, כי הם יתחילו לדבר עמו כמו שהורגלו, ואז לא יוכל להתאפק מלדבר עימהם כמו שהורגל. וצריך להרגיל עצמו בשתיקה מאוד מאוד, כדי להרגיל עצמו למעט פתיחת פיו, וירבה לישב בחדר לבדו ולעסק בתורה, ויתחבר עם החסידים שאינם מדברים כי אם מדברי-תורה ויראת-שמים, ובזה העניין ירגיל עצמו ימים רבים, ואז ימצא רפואה למכתו. 

כתיב: "מות וחיים ביד לשון, ואוהביה יאכל פריה" (משלי יח, כא). 
מעשה היה במלך פרס, שחלה. אמרו לו הרופאים: אין לך רפואה עד שיביאו לך חלב לביאה, ונעשה לך רפואה. אז ענה אחד ואמר לו: אני אביא לך חלב לביאה, אם רצונך, ותנו לי עשר עזים. אמר המלך לעבדו, שיתנו לו. נתנו לו. הלך לגב אריות, והיתה שם לביאה אחת מינקת גוריה. יום ראשון עמד מרחוק והשליך עז אחת ואכלתה. יום שני נתקרב מעט, והשליך לה אחרת. וכן היה עושה בכל יום ויום עד שהיה משחק עמה, ולקח מחלבה והלך לו. 
כשהיה בחצי הדרך ראה בחלום שהיו כל איבריו מריבים זה עוזה. הרגלים אומרות: אין בכל האיברים דומים לנו, לפי שאם לא הלכנו לא היה יכול להביא מן הלביאה חלב והידיים אומרות: אין כמונו, לפי שאם לא היינו אנו שחלבנו לא היה יכול לעשות שום דבר; העיניים אמרו: אנו למעלה מן הכל. שאם לא היינו מראים לו את הדרך לא היה נעשה דבר. ענה הלב ואמר: אין כמוני, אם לא נתתי עצה - מה הועלתם כולכם! ענה הלשון ואמר להם: אין כמוני, לפי שאם לא אמרתי את הדבר - מי היה עושה אותו? השיבו לה כל האיברים: איך לא יראת להדמות אלינו, הלוא את סגורה ונתונה במקום חושך ואפלה, ואין בך עצם כאשר לשאר איברים. אמרה להם הלשון: הלוא תראו שאני מלך ושולט עליכם. שמר האיש את הדברים האלה. 
הלך אצל המלך, אמר לו: אדוני המלך, הא לך חלב כלבה. קצף המלך ואמר לתלותו. כשהיה הולך להתלות, התחילו האיברים לבכות. אמרה להם הלשון: הלוא אמרתי לכם שאין בכם ממש. ואמרה הלשון: אם אני מצלת אתכם, תודו לי שאני מלך עליכם. 
מיד אמר הלשון: השיבני אל המלך, אולי אנצל. השיבהו אליו. אמר לו: למה צווית לתלותי? זו תורה וזו שכרה?! אמר לו: שהבאת לי חלב כלבה. אמר לו: ומה איכפת לך אם יהיה לך רפואה? ועוד, לביאה - כלבה קרין לה. לקחו ממנו וניסו אותו, ונמצא חלב לביאה. אמרו לה האיברים: עכשיו אנו מודים לך שאתה אמרת האמת. וזהו: "מות וחיים ביד לשון" (שוחר טוב לט ב-ג). 

לכך אמר דוד: "אשמרה דרכי מחטוא בלשוני" (תהילים לט, ב). ראה שהלשון טוב מקורבנות, שנאמר: "אהללה שם אלוהים בשיר ואגדלנו בתורה, ותיטב לה' משור פר מקרן מפריס" (שם סט, לא-לב). 

צריך שתתבונן ותבחין עניין הלשון אשר כל עניני האדם - לרעה ולטובה - תלוי בה. יכול האדם לעשות בלשון עבירות גדולות ועצומות אין מספר, כגון מלשינות ורכילות וליצנות וחניפות ושקר וכיוצא באלו, וכל אלו עבירות גדולות, אין רווח לבעל הלשון; ויכול לעשות מצוות לאין חקר בלשונו. ויש כמה בני-אדם האומרים: מה נוכל לעשות מצווה? הלוא אין בידינו ממון לעשות צדקה לעניים. והם אינם יודעים אשר מקור המצוות קרוב להם מאוד, מקור חיים בעולם הזה ובעולם הבא, והוא הלשון. וכן אמר דוד: מי רוצה לקנות עולם הזה ועולם הבא? אמרו לו: אין אדם יכול לעמוד בשניהם. אמר להם: בזול הוא מאוד. וכן הוא אומר: "מי האיש החפץ חיים" (תהילים לד, יג). אמרו לו: מי יוכל לקנות חיים? אמר להם: "נצר לשונך מרע" (שם שם, יד). וירגיל עצמו בלשון לדבר דברי-תורה ויראת-שמים, ולהוכיח בני-אדם, ולצוות בניו אחריו לשמור ולעשות, ולנחם אבלים ולנחם עניים ולדבר על לבם דברים של תנחומים טובים, ולדבר אמת, ולהתרגל בשירות ותשבחות, ואז יהיה אהוב למטה ונחמד למעה, ויהיה שכרו ברוב טוב הצפון לצדיקים. 


~ שער העשרים וששה - שער התשובה

התשובה. אמר רבי לוי: גדולה תשובה, שמגעת עד כסא הכבוד, שנאמר (הושע יד, ב): "שובה ישראל עד ה' אלוהיך" (יומא פו, א). 

ואמרו רבותינו זיכרונם לברכה: 
כשעלה משה לרקיע הראשון, מצא כתות של מלאכים. פתחו לפניו ספר-תורה, וקראו מעשה יום ראשון, ופסקו והתחילו לספר בשבחה של תורה. 
עלה לשניה, ומצא חבילות של מלאכים, וקורין מעשה יום שני, ופסקו והתחילו לספר בשבחה של תורה ושל ישראל. 
עלה לשלישי, ומצא מלאכים וגדודים קורין במעשה יום שלישי, פסקו והתחילו לספר בשבחה של ירושלים. 
עלה לרביעי, מצא אראלים קורין במעשה יום רביי, ופסקו והתחילו לספר בשבחו של משיח. 
עלה לחמישי, מצא מחנות מחנות קורין במעשה יום חמישי, ופסקו והתחילו לספר בעצבונה של גיהנם. 
עלה לשישי, ומצא שם מלאכים, והיו קורין במעשה יום ששי, ופסקו והתחילו לספר במעשה גן-עדן, ומבקשים לפני הקדוש-ברוך-הוא ליתן חלקם של ישראל בגן-עדן. 
עלה לשביעי, ומצא אופנים ושרפים, גלגלים ומלאכי רחמים, מלאכי חסד וצדקה ומלאכי רתת וזיע. מיד אחז בכסא-הכבוד. התחילו לקרות במעשה יום שביעי: "ויכולו", ופסקו והתחילו לספר בשבחה של תשובה. 
ללמדך, שתשובה מגעת עד כסא הכבוד, שנאמר: "שובה ישראל עד ה' אלוהיך" (הושע יד, ב). 

אמר רבי עקיבא (פסחים נד, א): שבעה דברים קדמו לעולם, ואלו הן: תורה, תשובה, גן-עדן וגיהנם, וכסא-הכבוד, ובית-המקדש, ושמו של משיח. 
ולמה אלו שבעה? דע לך, שעקר בריאת העולם הוא בשביל האדם, כי אין צורך בעולם התחתון אלא באדם, והוא מושל בכל עולם התחתון, בבהמות וחיות ועופות ודגים ושרצים. 

ומאחר שעקר הבריאה בשביל האדם, אם כן הוצרך להקדים התורה, שהיא קיום העולם, דכתיב: "אם לא בריתי יומם ולילה, חוקות שמים וארץ לא שמתי" (ירמיה לג, כה). 
וכיון שהקדים התורה, הוצרך כמו-כן להקדים התשובה, כי כיון שיש בתורה עשה ולא תעשה ועונשים המפורשים בתורה, הוצרך על-כל-פנים להקדים תשובה, שאם יחטא האדם שיהיה לו זמן לשוב, שאם לא כן, לא היה העולם קיים דור אחד, כי אדם אין צדיק בארץ אשר יעשה טוב ולא יחטא (קהלת ז, כ), כי מיד שהדור חוטא, הוא ראוי לכלותו ולהשמידו. 
ולכך נכתב מעשה סדום בתורה, להודיע לחוטאים שהם ראויים להיות כלים, הם וכל אשר להם, וגם הארץ הייתה ראויה להתהפך כמו סדום, אלא שהקדוש-ברוך-הוא הקדים תשובה וממתין דור אחר דור. 

וכיון שהקדים תורה ותשובה, הוצרך להקדים כמו-כן גן-עדן וגיהנם וכסא-הכבוד, שהם מקומות לשלם לאיש כמעשיו. וכיון שהקדים כל אלו, הוצרך להקדים בית המקדש ושמו של משיח, כי בימים ההמה תמלא הארץ דעה, ולא יהיה יצר הרע בבני-אדם, וכולם ידעו שעקר בריאת העולם בשביל עבודת הבורא יתעלה. לכן הקדים אלו השבעה לעולם. "ועלו מושעים בהר ציון" (עובדיה א, כא). וזהו: "ובא לציון גואל, ולשבי פשע ביעקב" (ישעיה נט, כ). אמן וכן יהי רצון. 


עבור שבעה דברים יקדים האדם לשוב בבחרותו כשהוא בגודל כוחו: 
האחד - כי עבודת התורה והיראה וכל המעלות שהאדם חייב המה רבים מאוד מאוד, ועל זה נאמר: "ארוכה מארץ מדה, ורחבה מני ים" (איוב יא, ט). 
והיום קצר (אבות ב, טו), כי העולם הזה יום קצר מאוד, "כצל ימינו על הארץ" (דה"א כט, טו), ואמרו רבותינו זיכרונם לברכה (בראשית רבה צו, ב): לא כצל כותל ולא כצל אילן, אלא כצל עוף הפורח באוויר. 
והפועלים עצלים - זהו האדם שיש בו מידת העצלות. 

ועתה התבונן, אדם שמחויב לילך מהלך יום עשר פרסאות ויותר, והדרך מלא מכשולים מטיט ואבנים, ויש ליסטים ורוצחים באותו הדרך, והוא צריך ללכת על-כל-פנים, כי כן צווה לו המלך, ולא יוכל לדחותו - כמה צריך האדם להקדים בבקר ולחגור מותניו בזריזות וללכת במהירות. לכן יש להשכים ולהקדים לעבודת הבורא יתעלה. ואפילו כשיעשה כל יכולתו, ישיג רק מעט מן המעלות. 
כמו שאמרו רבותינו (אבות דר"נ טז, ד) על מה שכתוב: "כי הוא ידע יצרנו" (תהילים קג, יד): משל למלך, שנתן שדה לעבדיו, ואמר להם לעבדו ולשמרו ולהביא ממנו שלושים כור בכל שנה. והם טרחו בה ועבדו אותה היטב, והביאו לפני המלך חמשה כורין. אמר להם: מה זאת עשיתם? אמרו לו: אדוננו המלך, השדה שנתת לנו היא זיבורית, ואנחנו בכל כוחנו עבדנוה, ולא עשתה יותר מזה השיעור. 

כך האדם, אפילו כשיעבד בכל כוחו - עבודתו קטנה. ואם יאמר: אמתין עד שאהיה פנוי ועד שארוויח די סיפוקי - הנה טרדות העולם אינן פוסקות, וכדברי רבותינו זיכרונם לברכה: "ואל תאמר לכשאפנה אשנה, שמא לא תפנה" (אבות פ"ב מ"ד). 

השני - אם יאחר תשובתו עד שיכניס ויאסוף הון, אז יחמוד ויכסוף יותר, כמו שאמרו רבותינו זיכרונם לברכה (קהלת רבה א, יג): אין אדם יוצא מזה העולם וחצי תאוותו בידו, יש בידו מנה - מתאווה לעשות מאתים, השיגה ידו למאתיים - מתאווה לעשות ארבע מאות. וכן אמר הכתוב: "אהב כסף לא ישבע כסף" (קהלת ה, ט). 

השלישי - הזמן מתמעט והמלאכה מרובה, מלאכת התורה ותיקון הנפש והשגות המעלות כמו היראה. 

הרביעי - כשיתאחר לתקן נפשו, אז היצר הולך ומתגבר, ומתקשה הלב, וכבר הורגל בעבירות, וכל העבירות הן בעיניו כהיתר, ולא יוכל לטהר עצמו. 

החמישי - מי שאינו רוצה להקדים לשוב, אולי לא יאריך ימים וימות טרם ישוב, על-כן הזהיר "בכל עת יהיו בגדיך לבנים" (קהלת ט, ח). 

השישי - כשיתאחר לשוב יהיו עונותיו ישנים, וישכח, ולא ידאג להם כאשר בתחילה. 

השביעי - כשהוא בא לימים ויחלש כח היצר, לא יקבל שכר על התשובה כאלו עשה תשובה בימי בחרותו כשהיה בחוזק כוחו. ובעבור אלו שבעה דברים יקדים אדם את עצמו לתקן נפשו לפני מלך עליון. 



ואחר שיעלה בלב האדם לעשות תשובה, לא יוכל לעשות תשובה שלמה אם לא ישים על לבו שבעה דברים: 

הראשון - שידע מעשיו ויכירם כולם, אם אדם שלא הורגל לקיים המצוות מנעוריו ועשה כל ימיו עבירות, וכמה בני-אדם סבורים שאין אדם נקרא בעל-תשובה אלא-אם-כן בא על אשת איש או על גויה, או יוצא לתרבות רעה, וכיוצא באלו מעבירות גדולות, אבל בשאר עבירות אין יודעים לשוב עליהם; וזה אינו כן, כי על כל מה שהזהירו רבותינו עליו, הוא יותר חמור מדברי-תורה, כי כל העובר על דברי חכמים - חייב מיתה (ברכות ד, ב), וכל מי שעובר על דברי-תורה או על דברי חכמים צריך לשוב. 

ועתה שמע בני, כי רוב העולם אין נזהרים מדברים בטלים ומלהסתכל בנשים ומלדבר עימהם שלא לצורך. גם לא נזהרים להתפלל בכוונה ומלדבר בבית-הכנסת ומשחוק ומקלות-ראש. גם לא נזהרים בצדקה לתת למי שהגון לו, ולאמץ הלב ולקפץ היד, ולדבר דברים קשים לעניים. גם לא נזהרים משבועת חינם ולקלל חברו או עצמו בשם, והזכרת שם שמים לבטלה או במקום שאינו טהור או בידים שאינן נקיות, וביטול תלמוד-תורה כנגד כולם. 
גם לא נזהרים מקנאה ושנאה ולשון הרע וגאווה וכעס ומכל המידות האמורות בספר הזה. גם לא נזהרים בענייני קיום המצוות התלויים במעשה, כגון נטילת-ידים, ומענייני נזיקין בין אדם לחברו, ומקיום שבת כדין. ורבים נכשלים בזה, כי דבר פשוט הוא מאוד - מי שאינו בקי במצוות נכשל בהרבה מקומות. וכהנה עושה אדם עבירות כל ימיו ולא מרגיש. 

לכן צריך זה השב לידע העבירות שעשה. ואיך יכול האדם לדעת? ילמד המצוות, ויבין בכל מצווה ומצווה מה חסר ממנה שלא קיים ובמה עבר. ואם לא ידע במה עבר - איך יתחרט? אלא-אם-כן [ילמד המצוות, ואז] ידע העבירה שיתחרט עליה, כמו שאמר הכתוב: "כי פשעי אני אדע, וחטאתי נגדי תמיד" (תהילים נא, ה). 

השני - אפילו כשהוא יודע עבירות שעשה, לא יתחרט עליהם אם לא ידע בודאי רעת העבירות שעבר, כי אם יחשוב: מה בכך אם נהניתי מן העולם הזה בלא ברכה, או אם ביטלתי מן התורה? אין זה דבר רע כל-כך! מי שחושב כך לא יתחרט ולא ישוב בלב שלם, אלא צריך לחשוב: אין שום דבר רע בכל העולם כמו מי שאינם חושש על מצוות המלך המרומם, קל-וחומר ממלך בשר-ודם: העובר על צוויו, כמה הוא דבר רע. 

השלישי - צריך החוטא לידע ולהאמין מעומק הלב, שיש לו גמול ועונש בדינים קשים על העבירות שעשה, ואם לא ידע זה - לא יחוש לשוב. אבל אחר שיברר אצלו העונש, אז ישוב ויתחרט, ויבקש מאת האל המהולל מחילה, כמו שנאמר: "סמר מפחדך בשרי, וממשפטיך יראתי" (תהילים קיט, קכ). 

הרביעי - צריך שידע החוטא, שכל עבירותיו שעבר כל ימיו, עבירות גדולות וקטנות, וכל המחשבות הרעות ודברים בטלים, וכל ענייניו מקטן ועד גדול, הכל כתובים בספר, ואין שכחה לפני השם יתעלה, דכתיב: "הלא הוא כמוס עמדי, חתום באוצרתי" (דברים לב, לד), ואומר: "ביד כל אדם יחתום" (איוב לז, ז); כי אם יחשוב שיש שכחה לעונותיו, לא יתחרט ולא יבקש ממנו עליהם מחילה, כי רבים חושבים, בשביל שהקדוש-ברוך-הוא מאחר לפרוע העבירות, שישתכחו ולא יבוא לדון עליהם, כמו שנאמר: "אשר אין נעשה פתגם, מעשה הרעה מהרה, על-כן מלא לב בני-האדם בהם לעשות רע" (קהלת ח, יא). 

החמישי - שידע באמת שהתשובה היא רפואה שלמה לעבירות, כי החולה שאינו מאמין ברפואה שעושים לו שהיא תרפא אותו, לא יחוש לאכול הרפואה או לשתות המשקה, אבל כשהוא יודע בודאי תועלת הסם והמשקה, אז יתאווה לסבול מרירות הרפואה; כך כשידע בודאי תועלת התשובה, אז יתאווה להגיע אל מעלות התשובה. 

השישי - צריך לחשב בלבו הטובות שעשה לו הבורא יתברך מעודו ועד היום הזה, והיה לו להודות עבור הטובות, וזה לא עשה, אלא עבר מצוותיו. ויש לו לשקל עונש העבירה כנגד המתיקות, ושכר המצווה כנגד צערה בעולם הזה, כמו שאמרו חכמים: הוי מחשב הפסד מצווה כנגד שכרע, ושכר עבירה כנגד הפסדה (אבות ב, א). 

השביעי - צריך שידע להתחזק מאוד ולסבול סבל גדול להימנע מן הרע אשר הורגל בו, כי זה דבר פשוט מאוד, עבירה שהורגל בה כל ימיו, שהיא דומה לו להיתר (יומא פו, ב), וקשה לו מאוד לפרש ממנה. ועל-כן צריך אדם חיזוק גדול וגדרים גדולים לפרש ממה שהורגל, וצריך הסכמה גדולה בכל לבו ובכל נפשו להימנע. ויסיר ההרגל מלבו כאלו לא הורגל, וירגיל וימאס בלבו הרעות, כמו שנאמר: "וקרעו לבבכם ואל בגדיכם" (יואל ב, יג). וכשהחוטא קובע בלבו אלו השבעה עניינים, אז הוא קרוב לדרך התשובה. 

והנה מדרגות רבות לתשובה, ולפי המדרגות יתקרב האדם אל השם יתעלה. ולעולם אין הנשמה טהורה בטהרה שלמה, שיהיו העונות כלא היו, אלא אחר שיטהר האדם את לבו; כמו בגד המטונף, אם יכבס אותו מעט, אז יעבר הטינוף, אבל רשם וכתם יישאר בו, אבל לפי רוב הכיבוס יתלבן לגמרי. וכן כתיב: "הרב כבסני מעוני" (תהילים נא, ד). לכן תכבס לבך מן העון, דכתיב: "כבסי מרעה לבך ירושלים" (ירמיה ד, יד). 



ועתה יש לי לכתוב לך עשרים עניינים שהן מעיקרי התשובה: 

הראשון - יתפוס במידת החרטה, וישים אל לבו כי יש עונש גדול למי שעבר על מצוות המלך הגדול, כמו שאמר הכתוב: "תנו לה' אלהיכם כבוד בטרם יחשך וגו'" (ירמיה יג, טז). וכשאדם יחשוב ימי חשך אשר יגיעו למי שפשע באלהי יעקב, ויירא מאוד, ויתחרט על מעשיו, ויאמר בלבו: מה עשיתי? איך לא היה פחד אלוהים לנגד עיני! ואיך לא יגורתי מתוכחות על עוני! ואיך לא משלתי על יצרי בהנאת רגע אחד! ואיך טימאתי נשמתי הטהורה, אשר נופחה בי ממקור הקודש! ואיך עשיתי חלוף עולם גדול וארך, קיים לעולמי עד, בעולם קטן הכלה! ואיך לא זכרתי יום המות, אשר לא נשאר לפני נשמתי, בלתי גוויתי ואדמתי! וכן ירבה בלבו מחשבות בעניין זה. וזה העניין אשר דבר ירמיהו: "אין איש נחם על רעתו לאמר מה עשיתי" (ירמיה ח, ו). 

השני - עזיבת החטא: שיעזוב החוטא דרכיו הרעים, ויגמור בכל לבו שלא יוסיף לבוא בדרך הרע ההוא עוד. וזה ראשית התשובה, לעזוב דרכיו ומחשבותיו הרעים, להסכים בלבו ולקבל עליו שלא יוסיף לחטא, וישיב מחשבתו הרעה אשר חשב, ויכרית מעשיו הרעים מידו. 

השלישי - היגון: שייאנח במרירות הלב. כי אם אדם הפסיד דינר, קשה לו; ואם אבד עשרו, יתאבל ולבו מר בקרבו; וכן אם יפגעוהו שאר צרות, יצטער מאוד; קל-וחומר שיצטער מי שמרד באדון הגדול והשחית דרכו לפניו, והוא עשה לו חסד, כל-שכן שיצטער בכל רגע. ודע, שמדרגות התשובה ומעלותיה - לפי גודל המרירות והצער על העבירות שעשה, כי הצער בא מטהרת הנשמה העליונה, והקדוש-ברוך-הוא מרחם על האדם בהיות נשמתו שרויה בצער על זה, כי המלך ירחם יותר על ילידי ביתו הקרובים אליו, והם מאצילי הארץ הנכבדים, ממה שירחם על הכפריים. לכן כשהנשמה נפרדת מלמעלה ממקום קדוש, כשהיא מצטערת אז יקבלנה מהרה יוצר הכל. 

הרביעי - יגון וצער במעשה. עד כאן דברנו מצער ויגון בלב, וזה העניין הרביעי הוא צער ויגון במעשה, כמו שנאמר: "וגם עתה נאום ה', שובו עדי בכל לבבכם, ובצום ובבכי ובמספד" (יואל ב,יב). וצריך להראות סימני צער ויגון במלבושיו, כגון לחגור שק, כמו שנאמר: "ויתכסו שקים האדם והבהמה" (יונה ג, ח); ויסיר בגדיו החמודות ממנו, וימעט תענוגים במיני המאכל והמשתה והטיולים. ואמרו רבותינו זיכרונם לברכה (ירושלמי ברכות פ"א ה"ח): הלב והעיניים - שני סרסורי החטא, וכתיב: "ולא תתורו אחרי לבבכם ואחרי עיניכם" (במדבר טו, לט). לכן כזאת יכופר עון הסרסורים: עון סרסרות הלב - במרירות וצער, ועוון סרסרות העיניים יתכפר בדמעות, שנאמר: "פלגי מים ירדו עיני על לא שמרו תורתך" (תהילים קיט, קלו) - לא אמר "על לא שמרתי", אלא "על לא שמרו", פירוש: אלו העיניים הם היו מרגלים לתור אחר החטא, על-כן הורדתי פלגי מים. וכשיבכה על פשעיו ויתענה, יאמר: דמעותי יכבו חרון אפע, ותשובת מעשי ישיבו אפך ממני, וערך שולחני אשר [לא] ערכתי יחשוב כמזבח ערוך, והסיר אשר לא הצגתי על גחלים - כאש תוקד על מזבחך, ואת חסרון דמי יכפר כדם על קרנות המזבח, ומעוט חלבי - כחלב אמורים, וקול בכיי - כקול שירים משוררים, וריח רעבון נפשי - כריח הקטרת, וחלשות איברי - כנתחי קרבן, ושברון לבי יקרע הספרים שכתובים בהם עונותיי, ושנוי בגדי החמודות - כבגדי כהונה, ומניעת רחיצה - כקדוש ידים ורגלים, ותשובותיי ישיבוני אליך, כי נחמתי על רע מעללי שעשיתי, ולא אשוב להרע לפניך. 

החמישי - הדאגה: שידאג מעונש עונותיו, כי יש עונות שהתשובה תולה כפרתן ויסורין ממרקין (יומא פו, א), כמו שנאמר: "כי עוני אגיד, אדאג מחטאתי" (תהילים לח, יט). ומה חלוק יש בין היגון והדאגה? כי היגון - על מה שעבר כבר, והדאגה - על העתיד, שידאג לעולם אולי יקצר בעניין התשובה ולא ישלים חוק התשובה, וידאג שמא יתגבר יצרו עליו, כמו שאמרו רבותינו זיכרונם לברכה: אל תאמין בעצמך עד יום מותך (אבות ב, ד). 

השישי - הבושה, כמו שנאמר: "בשתי וגם נכלמתי כי נשאתי חרפת נעורי" (ירמיה לא, יח). והנה החוטא יתבייש מאוד לעבר עבירה לפני בני-אדם. ואיך לא יבוש לפני הקדוש-ברוך-הוא! וכבר בארנו עניין הבושה בשער הבושה. 

השביעי - ההכנעה בכל לב והשפלות, כי המכיר את בוראו ידע במה שעבר על דבריו, וישפיל עצמו ויכנע, וכתיב: "זבחי אלוהים רוח נשברה, לב נשבר ונדכה אלוהים לא תבזה" (תהילים נא, יט); רוח נשברה היא רוח נמוכה. ההכנעה היא מעקרי התשובה, ובהכנעה יתקרב האדם אל השם ברוך הוא, שנאמר: "ואל זה אביט אל עני ונכה-רוח" (ישעיה סו, ב), והמדרגה העליונה בהכנעה המחויבת מדרך התשובה, שיגדיל ויאדיר בעבודת הבורא, ולא יחזיק טובה לעצמו, אלא הכל יהיה בעיניו כאין וכאפס כנגד מה שהוא חייב בעבודת השם יתברך, על-כן ייכנע ויעבד בהצנע, ולא יחמוד כבוד על מעשיו הטובים. 

השמיני - ההכנעה במעשה: שיתנהג במענה רך. אם חרף אותו אדם על מעשיו הראשונים - ישתוק, או יאמר: ידעתי כי חטאתי. ולא יעשה מלבושים נאים ותכשיטים, כמו שנאמר: "ועתה הורד עדיך מעליך" (שמות לג, ה); ויהיו תמיד עיניו שחות, כמו שנאמר: "ושח עינים יושע" (איוב כב, כט). וסימני ההכנעה - מענה רך וקול נמוך ושחות העין, ואלו העניינים מכניעים את הלב. 

התשיעי - שבירת תאווה: ישים אל לבו, כי תאווה מקלקלת כל המעשים, ויפרש מן המותרות אפילו בדבר המותר לו, רק לשבע נפשו ולקיים גופו, וכן לעניין האישה. כי כל זמן שאדם הולך אחר תאווה, נמשך אחר תולדות הגוף, ויתרחק מדרך הנפש המשכלת, כדכתיב: "וישמן ישורון ויבעט" (דברים לב, טו), וכתיב: "פן אשבע וכחשתי ואמרתי מי ה'" (משלי ל, ט). והנה תאווה הנתונה בלב האדם היא שורש כל הפעולות, לכן ימהר לתקן תאווה, וכבר הארכנו לעיל. ויש בשבירת תאווה תועלת גדולה, כי בזה יגלה שלבו טוב וישר, כי הוא מואס הטבע אשר גרם לו החטא. והפורש אפילו מן המותר הוא גדר גדול שלא יגע באסור, כלומר: הן אפילו במותר לא אמלא תאותי, ואיך אשלח ידי באסור! 

העשירי - להשיב פעלו. כיצד? המסתכל בעריות, יתנהג בשחות עינים; בלשון הרע, יעסוק בתורה (ערכין טו, ב). ובכל איבר ואיבר שחטא, ישתדל לקיים בו מצוות (עיין ילקוט שופטים מב). וכן אמרו החכמים הצדיקים: באיבר שחוטאים בו מתרצים (עיין ילקוט הושע תקכט). ועוד אמרו חכמים: אם עשית חבילות של עבירות, עשה כנגדם חבילות של מצוות: רגלים ממהרות לרוץ לעבירה, יהיו ממהרים לרוץ לדבר מצווה; פה שדבר סרה - אמת יהגה חכו, ופיו יפתח בחוכמה; ידים שופכות דם נקי, יפתח ידו לעני; עינים רמות, יהא דכא ושח עינים; לב חורש מחשבות און - בלבו יצפן אמרי תורה (עיין ויק"ר כא, ד). 

האחד-עשר - חיפוש דרכיו, כמו שנאמר: "נחפשה דרכינו ונחקרה ונשובה עד ה'" (איכה ג, מ). והחיפוש הוא, שיבדוק עצמו מן העבירות שעשה בימיו, ויש בזה תועלת לשלושה דברים: 
האחד - שיזכור כל הדברים שחטא בהם ויתוודה על כולם, כי הוידוי מעקרי הכפרה. 
השני - [שיזכור] כמה יש לו עבירות וחטאים, ובזה יוסיף ההכנעה. 
השלישי - כי אף-על-פי שהוא מקבל עליו לעזוב כל חטא, צריך לידע הדברים שחטא עליהם, כדי לעשות גדר להיזהר מאותן דברים שנכשל בהן, כי צריך האדם יותר שמירה מאותן עבירות שהורגל בהן ושהן קלות בעיניו לעבר עליהן והיצר שולט בהם. והוא כחולה, כשהוא מתחיל להבריא צריך להיזהר מכמה עניינים שלא יחזירוהו לחוליו, כך מי שהוא חולה מן העבירות, כשיתחיל לשוב צריך להיזהר מאוד. 

השנים-עשר - שיחקור וידע גודל כל אחד מעונותיו, ובאיזה עבירה יש מלקות או מיתת בית-דין או כרת. וכשידע גודל החטא, ימרר לבו בוידוי ויוסיף הכנעה. 

השלושה-עשר - שיהיו העבירות הקלות דומות בעיניו כחמורות, כגון הסתכלות בנשים ולהרבות עימהם דברים או דברים בטלים או לילך בטל או להזכיר שם שמים לבטלה - כל אלו ועוד רבות כהם בעיני אנשים רבים, ואפילו בעיני גדולי הדור, הם נחשבים קלות, כל אלו יהיו נחשבים לו חמורות מאוד. ויש בזה ארבעה טעמים: 
האחד - שאין להביט לקטנות העבירה, אלא יביט לגדולת המלך שהזהיר עליה. משל למלך, שצווה לשני עבדיו: לאחד צווה להביא לו לשתות, כי הוא צמא מאוד, לשני צווה לעשות דבר שאינם צריך כל-כך, והזהיר כל אחד בנפשו - בודאי כל מי שעובר חייב מיתה, כי עונשין אותו שגנב דינר אחד כמו שעונשין אותו שגנב אלף, כי כל אחד עובר מצוות המלך, כך על כל התורה הזהיר: "שמר את כל המצווה אשר אנכי מצווה אתכם היום" (דברים כז, א), וכתיב: "ארור אשר לא יקים את דברי התורה הזאת לעשות אותם" (שם שם, כו). 
השני - כי מי שעובר הקלה הרבה פעמים, אז היא חמורה, כי יצטרפו העונשים על כל פעם ופעם. 
השלישי - כי כשהוא מורגל בעבירות הם לו כהיתר ולא ישתמר מהם, נחשב עם פורקי על ומומר לדבר אחד. 
הרביעי - כי דרך היצר, כשהוא נוצח בדבר קל אז ינצח בדבר חמור. לכן אמרו חכמים: הוי זהיר במצווה קלה כבחמורה (אבות ב, א), ואמרו עוד, שמצווה גוררת מצווה ועבירה גוררת עבירה (שם ד, ב). 

הארבעה-עשר - הוידוי, שנאמר: "והתודה אשר חטא עליה" (ויקרא ה, ה). ויש חובה עליו להזכיר עונותיו ועונות אבותיו. ולמה יתוודה על חטאות אבותיו? משום שהוא נענש כשאוחז מעשה אבותיו בידו, וכן כתיב: "והתודו את עונם ואת עון אבתם" (שם כו, מ). ויזהר מאוד בעת הוידוי, שיגמור בלבו לעזוב דרכיו הרעים, כי אם חוזר עליהם ואינו עוזבם אז הוא כטובל ושרץ בידו (תענית טז, א), כי הוידוי הוא כטבילה, והחטא כשרץ, וזה דבר ברור שאין טבילה מועלת להאוחז השרץ. 

החמשה-עשר - התפילה: שיתפלל החוטא לשם ברוך הוא, ויבקש מאת השם ברוך הוא שיעזרהו על תשובתו ויפתח לו שערי טהרה. 

הששה-עשר - תיקון המעוות: שיתקן כל מה שעות, כגון אם גזל לאדם - ישיב הגזלה קודם הוידוי, כדי שיתרצה בוידוי. ואם גזל את האדם ואין לו לפרוע, יתפלל לאלוהים שיתן לו השגת יד שיפרע. 

השבעה-עשר - לרדוף פעולת החסד והאמת, שנאמר: "בחסד ואמת יכופר עון" (משלי טז, ו). ואם החוטא לא שב אל השם יתברך, לא יתכפר עונו בפעלו חסד, כמו שאמר הכתוב: "אשר לא ישא פנים ולא ייקח שחד" (דברים י, יז), ופרשו חכמים (עיין ילקוט שמעוני משלי תקמז): לא ייקח שחד - למחול על המצוות ולהעביר על העונות. וזה הפסוק: "בחסד ואמת יכופר עון" - על בעלי-תשובה דבר, כי יש עבירות שהתשובה ויום-הכיפורים תולין, ויסורין ממרקין. והנה החסד מגן בעד החוטא וישמר עליו מן הייסורין, גם יצילנו מן המות, כמו שנאמר: "וצדקה תציל ממות" (משלי י, ב). ועוד יש עון חילול השם, שהתשובה ויום-הכיפורים תולין, ומיתה ממרקת, כמו שנאמר: "אם יכופר העון הזה לכם עד תמותון" (ישעיה כב, יד). וכשאדם משתדל לאחוז בידו האמת, ויחזיק ידי אנשי אמת וישא ראשם, וישפיל אנשי השקר ויגיעם עד העפר, הנה אלה דרכי קדוש השם. והנה כשיתעורר אדם במידת האמת, אז יסלח לו עון החילול עם התשובה. 

השמונה-עשר - שיהיו חטאיו נגדו תמיד ולא ישכח אותם, כמו שכתוב: "כי פשעי אני אדע וחטאתי נגדי תמיד" (תהילים נא, ה). 

התשעה-עשר - עזיבת החטא, כשבא החטא לידו והוא בחוזק תאוותו. ואמרו חכמים: איזהו בעל-תשובה אשר תשובתו מגעת עד כסא הכבוד? זהו אשר נבחן ויצא נקי באותו פרק ובאותו מקום ובאותה אשה (יומא פו, ב). פירוש, כשיזדמן החטא לידו והוא בתקף יצרו, וכבש יצרו בעבור יראת השם ברוך הוא. ואם לא נזדמן בידו בעניין זה, יוסיף בנפשו יראת השם ברוך הוא דבר יום ביומו, ככה יעשה כל הימים, וזה מדרגה עליונה מן התשובה. 

העשרים - להשיב רבים מעון כאשר תשיג ידו, שנאמר: "שובו והשיבו מכל פשעיכם"(יחזקאל יח, ל), למדנו שזה מעקרי התשובה. ונאמר: "הוכח תוכיח את עמיתך, ולא תשא עליו חטא" (ויקרא יט, יז), למדנו שאם לא יוכיחנו יענש על חטאיו. וכן אמר דוד: "אלמדה פשעים דרכיך, וחטאים אליך ישובו" (תהילים נא, טו). 


ארבעה ועשרים דברים מעכבים את התשובה 
ארבעה מהן עון גדול, והעושה אחד מאלו הארבעה אין הקדוש-ברוך-הוא מספיק בידו לעשות תשובה לפי גודל חטאם, ואלו הן: 
המחטיא את הרבים, ובכלל עון זה - המעכב את הרבים מלעשות מצווה; 
והמטה את הרבים או חברו מדרך טובה לדרך רעה, כגון מסית ומדיח; 
ורואה את בנו יוצא לתרבות רעה ואינו מוחה בידו, כי אם היה מוחה בידו היה פורש, ונמצא שמחטיא אותו, ובכלל זה העון - כל שאפשר בידו למחות באחרים, בין רבים בין יחידים, ואינו מוחה, אלא מניח אותם בכישלונם; 
והאומר "אחטא ואשוב", ובכלל זה - האומר "אחטא ויום-הכיפורים מכפר", כי כל המחשב כך תשובתו קשה מאוד, כי לעולם יחטא, כיון שחושב שישוב, אז העבירה קלה בעיניו. 

ומאותן ארבעה ועשרים דברים מהן חמשה שהן נועלים דרכי התשובה בפני עושיהם, ואלו הן: 
הפורש מן הצבור כשעושים תשובה, והוא אומר "שלום עלי נפשי!" ואינו מצטער בצער צבור, לכן אינו זוכה בזכות שעושים; 
והחולק על החכמים, לפי שהמחלקת גורמת לפרש מהן, ואינו יודע דרכי התשובה; 
והמלעיג על המצוות, וכיון שנתבזו בעיניו אינו חושש עליהם לעשות, ואם לא יעשה - במה יזכה? 
והמבזה רבותיו, ודבר זה גורם לדחפו ולטרדו מן העולם כאותו האיש, ובזמן שנטרד לא ימצא מלמד שמורה לו דרך האמת; 
והשונא את התוכחות, שהרי לא הניח לו דרך, שהתוכחות גורמות לתשובה, שבזמן שמודיעים לאדם חטאיו ומכלימים אותו - חוזר בתשובה, כמו שנאמר: "זכר אל תשכח וגו' ממרים הייתם הייתם וגו'" (דברים ט, ז), ולא נתן ה' לכם לב לדעת וגו'" (שם כט, ג), "עם נבל ולא חכם וגו'" (שם לב, ו). וכן ישעיה הנביא הוכיח את ישראל עד שחזרו בתשובה. לפיכך צריך כל קהל וקהל להעמיד אחד מחכמיהם, זקן וירא-שמים מנעוריו ואהוב להם, שיהא מוכיח לקהל להחזירם בתשובה. וזה ששונא את התוכחות אינו בא למוכיח ולא שומע דבריו, ולפיכך יעמוד בחטאיו, שהן טובים בעיניו. 

ומאותן ארבעה ועשרים דברים יש חמשה דברים, העושה אותן אי אפשר לו שישוב בתשובה גמורה, לפי שהן עבירות שבין אדם לחברו, ואינו יודע חברו שחטא לו שיבקש ממנו מחילה. ואלו הן: 
המקלל את הרבים, ולא קלל אדם ידוע שיבקש ממנו מחילה; 
והחולק עם הגנב, כי הוא חושב שאין זה גנבה, כי אני לא גנבתי, ואפילו אם ירצה לשוב ולהחזיר - למי יחזיר, כי הוא אינו יודע ממי גנב הגנב, והוא מחזיק ידי הגנב ומחטיא אותו; 
והמוצא אבדה ואינו מכריז עליה להחזיר לבעליה, וכשרוצה לעשות תשובה אינו יודע של מי הייתה; 
והאוכל שור עניים, יתומים ואלמנות - אלו בני-אדם אומללים הם, ואינם ידועים ומפורסמים, וגולים מעיר לעיר, וזה האוכל אינו יודע של מי הוא שיחזיר לו; ויש אומרים "שוד" בדל"ת, לשון דחק, פירוש שהוא דוחק אלו העניים בחוב שהן חייבים לו עד שמחליטים לו קרקעותיהם או מטלטלים שלהם בפחות משווים, ואינו חושב שיש בזה חטא, כי יאמר שלי אני נוטל! 
והמקבל שחד להטות דין, ואינו יודע עד היכן מגיע הטיה זו וכמה כוחה כדי שיחזיר הדבר. ועוד, הוא מחזיק יד זה שהטה לו הדין ומחטיא אותו. 

ומאותן ארבעה ועשרים דברים יש חמישה דברים שהעושה אותן אין חזקתו לשוב מהן, לפי שהן דברים קלים בעיני רוב בני-אדם, ונמצא חוטא והוא אין נראה לו חטא. ואלו הן: 
האוכל מסעודה שאינה מספקת לבעליה, כגון אדם שנכנס לבית עני, והוא מזמין לו הרבה, ואינו עושה ברצון לבו, אלא שהוא מתבייש ממנו להזמין מעט, וזה אינו נראה לו חטא בזה, כי הוא חושב שאוכל ברשותו ולא בעל-כורחו; 
והמשתמש בעבוטו של עני, אפילו אינו אלא קרדום ומחרשה, ואומר בלבו: לא חסרתי מהם והרי לא גזלתי; 
והמסתכל בעריות, כי המסתכל חושב בלבו: אין בכך כלום, שהוא אומר: וכי בעלתי או קרבתי?! והוא אינו יודע שראות העין עון גדול, שהיא גורמת לגופן של העריות, שנאמר: "ולא תתורו אחרי לבבכם ואחרי עיניכם" (במדבר טו, לט); 
והמתכבד בקלון חברו, אומר בלבו שלא חטא, לפי שאין חברו עומד אצלו ולא הגיע לו בושת ולא ביישו, אלא שהוא עורך מעשיו הטובים וחכמתו וחריפותו יותר ממעשה חברו וחכמתו וחריפותו, והשומע דבריו יהיה הוא מכובד בעיניו וחברם בזוי; 
והחושד בכשרים בלבו, ואומר שאינו חוטא, לפי שהוא אומר: מה עשיתי? והלוא לא עשיתי שום דבר, אלא חשד בעלמא! והוא אינו יודע שהחשד עון גדול, שמשים אדם כשר בדעתו כבעל-עבירות. 

ומאותן ארבעה ועשרים דברים יש חמשה מהן, העושה אותן נמשך אחריהן תמיד, וקשים הם לפרש מהן, לפיכך צריך האדם להיזהר בהם מאוד שמא ידבק בהן, והם כולם רעות עד מאוד. ואלו הן: 
רכילות, ולשון הרע, ובעל-כעס, ובעל מחשבה רעה, והמתחבר לרשע, מפני שהוא לומד ממעשיו, כי כשהוא תמיד אצל הרשע ורואה מעשיו אז הם רשומים בלבו, והוא שאמר שלמה: "ורעה כסילים ירוע" (משלי יג, כ). כל אלו הדברים וכיוצא בהן אף-על-פי שמעכבים את התשובה מכל-מקום אינן מונעים את התשובה, אלא, אם עשה אדם תשובה מהם הרי הוא בעל-תשובה ויש לו חלק לעולם הבא. 


העוונות שני מינים הם: 
האחד - שבינו לבין המקום ברוך הוא לבד, כגון תפילין וציצית וסוכה וכיוצא באלו. 

והמין השני - שבין אדם לחברו. אותן העבירות שבין אדם למקום ברוך הוא, יעשה תשובה באותו עניין שעבר, כגון אם לא קיים מצוות עשה, ישתדל לקיים; אם לא עסק בגמילות-חסדים, יטרח מעת התשובה ואילך לגמל חסד; ואם עבר על מצוות לא תעשה, יתן בלבו שלא יעבר מעתה ואילך. כללו של דבר: מי שרוצה להיות מבעלי-התשובה השלמים, צריך לערך מלחמה גדולה בלבו. ואין העניין כמו שחושבים העולם, כי לא יחשבו בעלי-תשובה אלא מי שעבר עבירות ידועות, כגון מי שבא על כותית או על אשת-איש או שגנב או כיוצא באלו, ואין העניין כן, כי יש גזלנים הרבה שאינן יודעים שהם גזלנים, כגון מי שקורא חברו לדון עמו, ויודע שאינו חייב לו מאומה, אבל הוא מתכון להקניטו ולצערו ולהפסידו שיפזר מעותיו, ואינו מעלה בלבו שזה הדבר הוא גזל. אדם המשביע את חברו שבועה אפילו בדין, יש לו עונש בזה. וכעניין זה אדם עושה בכל יום ובכל שעה חבילות של עבירות. כיצד? אדם חייב להתפלל בכוונה ולברך כל ברכות בכוונה, ויש מעטים בעולם המכונים בכל לבם, וככה יש בכל המצוות עניינים שאפילו גדולי הדור הזה אינן נזהרים בהן, מחמת שאינם שמים על לבם ומחמת שאינן לומדים המצוות והמידות הטובות. לכן מי שנדבה לבו לעשות תשובה שלמה, יהיה רגיל להגות בספר "ארחות צדיקים" הזה, ובו יראה טעותו במה שטעה כל ימיו, ויתבונן על כל דבר ודבר שיקרא אם קיים אותו ואם לאו; ואם יראה שלא קיים, ישתדל ויטריח בכל כוחו כדי לקיימו. וגם יהיה רגיל בספר המצוות להגות בו ולהבין בכל מצווה כמשפטה, ויתן לב על כל מצווה לקיים כמאמרה. וזה העניין הוא הדרך הגדול בדרכי התשובה, לעשות תשובה מכל דבר ודבר בפני עצמו. 


יש עבירות שבין אדם לחברו, אשר הן קשות מאוד לתקן 
ולעשות תשובה. כגון אדם שהורגל בגזל כל ימיו, ואינו יודע ממי גזל, או אינו יודע היכן הוא דר, או שמא הלך לו למדינות הים, או שמא אבד המעות שיש לו להשיב. ויש שנהג בעבירות כל ימיו עד שהוא מורגל בהם ומלומד, כמו שאמר: "למדו לשונם דבר שקר העוה נלאו" (ירמיה ט, ד). ויש מי שבא על הערווה והוליד ממנה בן, והחרפה לא תמוש. ויש מי שרגיל בדברי כזב ולספר גנאי על בני-אדם. ויש מי שהדיח בני-אדם והתעה אותם לדבר אסור. ויש מי שרואה בני-אדם הולכים בדרך רעה ותעו מן הדרך הישר, וזה היה ירא מהם להוכיחם, או היה מתבייש מהם, עד שנמנע להורות להם הדרך הישר, עליו הכתוב אומר: "הוא רשע בעונו ימות, ודמו מידך אבקש" (יחזקאל ג, יח). בכל אלה הדברים וכיוצא בהן קשה בהן מאוד התשובה. 


אך יש תקנה גדולה לתקן הכל 
מתחילה יחשוב החוטא בכל עניני התשובה, ויראה ויבין בכל חלקי התשובה, וימסור נפשו לעשות, והכל יעשה לשם שמים בכל כוחו ובכל לבו, בסתר ובגלוי, אז הקדוש-ברוך-הוא מקל עליו עניני התשובה ומדריכו לדרך ישר לתשובה, כגון אם הוליד בן מעריות - הקדוש-ברוך-הוא יכרית אותו הזרע וישתכח הדבר כאלו לא היה; ואם גזל ממון - הקדוש-ברוך-הוא יזמין לו ממון ויפרע לנגזל, וירצנו וימחל לו; ואם עשה לאדם דבר בגופו או בממונו - יכניס לו הבורא יתברך רצון ואהבה בלבו שימחל לו, כמו שנאמר: "ברצות ה' דרכי איש גם אויביו ישלם אתו" (משלי טז, ז); ואם אותו שנגזל רחוק ממנו - הקדוש-ברוך-הוא יקרבנו אצלו עד שירצהו וימחל לו; ואם לא ידע חשבון הממון ואינו מכיר האנשים אשר גזל - יתן לו הקדוש-ברוך-הוא שיעשה צרכי רבים, כגון לבנות גשר או לתקן בארות או לבנות בתי-כנסיות או שאר צרכי רבים, ויהיה הנאה ממנו לכל העולם: למי שגזל ממנו וגם לאחרים. ואם ימות הנגזל - ישיב הממון ליורשיו. הזיקו בגופו או דבר עליו דפי - ילך על קברו במעמד עשרה בני-אדם ויבקש מחילה מאת השם יתברך ומאתו, והקדוש-ברוך-הוא ימחל לו. ואמרו רבותינו זיכרונם לברכה: אין התשובה נמנעת מן החוטא אלא מפני רע לבו, אבל מי שרוצה להתקרב אל האלוהים, לא יסגור שערי התשובה לפניו, אך פותח לו שערי תשובה ומורה לו הדרך הישר, דכתיב: "טוב וישר ה', על-כן, יורה חטאים בדרך" (תהילים כה, ח); ואומר: "ובקשתם משם את ה' אלוהיך ומצאת, כי תדרשנו בכל לבבך ובכל נפשך" (דברים ד, כט); ואומר: "כי קרוב אליך הדבר מאוד, בפיך ובלבבך לעשתו" (שם ל, יד); ואומר: "קרוב ה' לכל קראיו, לכל אשר יקראוהו באמת" (תהילים קמה, יח). 

הטובה הגדולה שהיטיב הקדוש-ברוך-הוא עם בני-אדם הוא, אשר הכין דרך לפושעים ולחוטאים לנוס מחושך לאור, ואינו סוגר דרך התשובה אף אם הרבו לפשע, שנאמר: "שובו בנים שובבים, ארפה משובתיכם" (ירמיה ג, כב). והתשובה מקובלת גם אם ישוב החוטא מרוב צרותיו, וכל-שכן אם ישוב מיראת-שמים, כמו שנאמר: "בצד לך ומצאוך כל הדברים וגו' ושבת עד ה' אלוהיך" (דברים ד, ל). והקדוש-ברוך-הוא עוזר לשבים לעשות תשובה, אפילו בדבר שאין כוחו של אדם יכול להשיג יחדש בקרבו רוח טהרה עד שישיג ענייני התשובה, שנאמר: "ושבת עד ה' אלוהיך ושמעת בקלו" (שם ל, ב). ואומר בסוף העניין: "ומל ה' אלוהיך את לבבך ואת לבב זרעך" (שם פסוק ו) - פירוש, אפילו בדבר שאין בך כח להשיג, הקדוש-ברוך-הוא ימול לבבך ויתן לך כח לעשותו. 
 

ויש ארבעה דברים בענייני התשובה: 
הראשון - השב מחזק הכרתו את אלוהיו, והוא כמו עבד הבורח מאדוניו, וכשחושב בטוב אשר גמלו, שמרצונו מבקש מחילה ממנו. ובכמוהו אמר הכתוב: "אם תשוב ישראל נאום ה' אלי תשוב" (ירמיה ד, א) - קודם בוא העונש; ואומר: "שובו אלי ואשובה אליכם" (מלאכי ג, ז). 

והשני - ששב מחמת שיש לו מוכיחים המכלימים אותו עד שישוב, והוא כעבד שברח מאדוניו, ופגע בו עבד נאמן והוכיחו והכלימו על שברח מאדוניו, ומייעץ אותו לשוב, והבטיחו שימחל לו, ושב אליו ונכנע. 

השלישי - כשהוא רואה עונשים שהבורא יתברך מעניש מי שיצא מדרכיו, אז ישוב אל ה' מיראת עונשו, והוא כעבד הבורח מאדוניו, כשישמע העונשין שעשה למי שברח ממנו, ואז ישוב. 

הרביעי - שבא עליו עונש וצרות ושב, והוא כעבד שברח, ופגעו בו לסטים ותפשוהו ויסרו אותו על בריחתו, ושב. והמשכיל יאחז תשובתו בדרך הראשון, ולשוב מאהבת גדולתו. 


ששה דברים יעוררו לב האדם לשוב: 
האחד - כאשר תמצאנה את האיש צרות, ישיב אל לבו ויאמר: אין זה כי אם מחמת עונותיו ודרכיו הרעים, וישוב אל ה' וירחמהו, כמו שנאמר: "ומצאוהו רעות רבות וצרות, ואמר ביום ההוא הלא על כי אין אלוהי בקרבי מצאוני הרעות האלה" (דברים לא, יז). והתשובה הזאת לפני השם, לא כמנהג בשר-ודם - כשיחטא איש לאיש ובעת צרתו מתחרט ונכנע אליו מפני שהוא צריך לעזרתו, זאת החרטה היא גרועה בעיניו, כמו שאמר יפתח: "ומדוע באתם אלי עתה כאשר צר לכם" (שופטים יא, ז); אבל מן חסדי האל יתברך שהוא מקבל תשובה מתוך צרה והוא מתרצה בה, שנאמר: "שובה ישראל עד ה' אלוהיך, כי כשלת בעונך" (הושע יד, ב), וכתיב: "כי את אשר יאהב ה' יוכיח וגו'" (משלי ג, יב). ואם אין האדם עושה תשובה בעת צרתו, אז עונשו כפול, כמו מלך בשר-ודם, אם איש חטא לו והוא מייסר אותו ואינו רוצה לקבל מוסרו, יוסיף לייסרו ויכביד עולו, וכן מידת הקדוש-ברוך-הוא, כדכתיב: "ואם עד אלה לא תשמעו לי, ויספתי ליסרה אתכם" (ויקרא כו, יח). ואם לא יתבונן שהרעות באות עליו מפני חטאיו, אלא יאמר מקרה הוא, בזה יש קצף גדול על האיש ההוא, שאינו מאמין שמחמת עונותיו באין לו יסורין. תדע ותשכיל, כי מוסר השם ברוך הוא שהוא מייסר את האדם, הוא עושה להיטיב לו שתי טובות: 
האחד - לכפר חטאיו, כמו שנאמר: "ראה עניי ועמלי, ושא לכל חטאותי" (תהילים כה, יח). 
השני - כדי להוכיחו ולהשיבו מדרכיו הרעים, כמו שנאמר: "אך תיראי אותי, תקחי מוסר" (צפניה ג, ז). ואם לא עשה תשובה מפני הצרות, אז אוי לו, שסבל יסורין ולא נתכפרו עונותיו, ועוד נכפלו עונשיו, שאינו מאמין שבעבור חטאיו נתייסר. ויש על הבוטח בשם ברוך הוא לידע, כי הצרות הם לטובתו ולהיטיב באחריתו, שנאמר: "אל תשמחי איבתי לי, כי נפלתי קמתי, כי אשב בחשך ה' אור לי" (מיכה ז, ח); ואמרו רבותינו זיכרונם לברכה: אלמלא שנפלתי, לא קמתי; ואלמלא שישבתי בחשך, לא היה אור לי (שחר טוב כב ז). לכן כל איש, כשיש לו צרה בגופו או בממונו או בבניו, יתן לבו להתענות בעת צרתם, כאשר תקנו חכמינו זיכרונם לברכה (תענית י, א). לכן בעת צרה יחפש במעשיו; חפש ולא מצא עון, בידוע שייסורין של אהבה הן (ברכות ה, א). 

השני - כאשר יבואו ימי הזקנה ויראה חלישות כוחו, אז יחשוב אחריתו ויזכור קצו, וישוב אל השם וירחמהו. ומי שאינו חוזר לעת זקנתו, יהיו עונשיו כפולין, כמו שאמרו חכמינו זיכרונם לברכה: ארבעה אין הדעת סובלתן: דל גאה, עשיר מכחש, זקן מנאף ופרנס מתגאה על הצבור בחנם (פסחים קיג, ב). וכשאדם רואה שימיו הולכים, ובנין גופו מתדלדל והולך, וזהו התחלת הנסיעה שהוא נוסע לבית עולמו, הלוך ונסוע יומם ולילה - זהו תימהון גדול, איך לא יתן אל לבו להכין צידה לדרכו הגדול והרחוק! אין זה בא אלא מחמת מעוט אמונה, והם חוטאים לשם ברוך הוא מאוד, שלא יראו אור התשובה. והם כמו חולה שאינו מרגיש בחוליו, ומתוך שאינו מרגיש חוליו לא יחשוב על הרפואה, כך זה האיש אינו מרגיש חטאיו ואינו מתבונן לקצו, ועל-כן לא יחוש לתקן ענייניו. ויש אנשים, אשר כל חפצם וכל מחשבותיהם וכל ענייניהם - על עניני גופם, ועוסקים כל היום בהבלי העולם, ולא יתנו חלק לתורה וליראה את השם ברוך הוא, כמה הם במדרגה התחתונה! לכן מי שהלך בשרירות לבו בנעוריו, לעת הזקנה יתן אל לבו לגרש מקרבו עניני העולם הזה, ויתייחד תמיד להתבונן ביראת השם ולבקש תורה ומצוות. 

השלישי - כאשר ישמע מוסר חכמים וישמע המוכיחים אותו, בזה יעורר לבו לחזר בתשובה ויקבל עליו כל דברי התוכחות; ואחר שיקבל, אז יזכה זה האיש זכות גדולה, ובשעה קטנה יוצא מאפלה לאור גדול, ויש לו שכר וזכות על כל המצוות ועל כל המוסרים, כיון שגמר במחשבתו לקבל עליו. ואשרי לזה המקבל, שזכה בשעה קלה. וכן אמרו חכמינו זיכרונם לברכה: "וילכו ויעשו בני ישראל" (שמות יב, כח) - וכי מיד עשו? והלוא לא עשו עד ארבעה-עשר לחדש! אלא כיון שקבלו עליהם לעשות, מעלה עליהם הכתוב כאלו עשו (מכילתא שם). ואמרו חכמינו זיכרונם לברכה (אבות פ"ג מ"ט, אבות דר"נ כב): כל שמעשיו מרובין מחכמתו - חכמתו מתקיימת, שנאמר: "נעשה ונשמע" (שמות כד, ז). פירוש זה העניין: אדם שקבל על עצמו בלב נאמן לשמור ולעשות את כל דברי התורה, ולעשות כאשר יאמרו לו חכמים, ואחרי אשר קבל לקיים הכל, דורש וחוקר ושואל לחכמים מה לעשות, אז יש לו שכר אפילו מאותן המצוות והמוסרים שאינו יודע, כיון שקבל עליו וגמר בלבו לעשות, כמו שאמרו ישראל על הר סיני "נעשה ונשמע", שהקדימו עשייה לשמיעה (שבת פח, א), וכעניין אחר לא יתכן שיהיו מעשיו מרובין מחכמתו. וכעניין זה נאמר בדניאל איש חמודות, כדכתיב: "אל תירא דניאל, כי מן היום הראשון אשר נתת את לבך להבין ולהתענות לפני אלוהיך נשמעו דבריך" (דניאל י, יב), אלמא כשאדם נותן אל לבו לעשות הטוב מיד מתקבל לרצון לפני השם ברוך הוא. ומי שאינו מתעורר לשוב מחמת מוכיחיו, הלוא יהיו עונשיו כפולים. 

הרביעי - כשיקרא האדם מצוות האל, ויקרא בנביאים ובכתובים ובדברי חכמי התלמוד, ויראה האזהרות והעונשין והמצוות והמוסרים הנעימים, אז יתעורר בלבו ויחשוב: איך אקרא עניין התורה כמשל בעלמא, אך אתן אל לבי דברי התורה לשמור ולעשות כל אשר אקרא, כמו שכתוב אצל יאשיהו: "ויהי כשמע המלך את דברי ספר התורה ויקרע את בגדיו" (מ"ב כב, יא), ובעניין עזרא נאמר: "כי בוכים כל העם כשמעם את דברי התורה" (נחמיה ח, ט). ואדם שלא ישית לבו לדברי השם ברוך הוא, רבו על זה פשעיו, כמו שנאמר: "ולא פחדו ולא קרעו את בגדיהם" (ירמיה לו, כד). ואמרו חכמים (ירושלמי ברכות פ"א ה"ב): כל הלומד ואינו מקים, נוח לו שנהפכה שלייתו על פניו ולא יצא לאוויר העולם. ונאמר: "אכתב לו רובי תורתי, כמו זר נחשבו" (הושע ח, יב); ונאמר: "איכה תאמרו חכמים אנחנו ותורת ה' אתנו, אכן הנה לשקר עשה עט שקר ספרים" (ירמיה ח, ח). א
החמישי - כאשר יגיעו עשרת ימי-תשובה, אז כל אדם יעורר לבו ויזדעזע נגד יום הדין, כי יחשוב כי כל מעשיו בספר נכתבין, ובעת ההיא האלוהים יביא במשפט את כל מעשה וכל נעלם אם טוב ואם רע, כי האדם נדון בראש-השנה וגזר-דין נחתם ביום-הכיפורים (ר"ה טז, א). הלוא בשעה שמביאים האדם למשפט לפני מלך בשר-ודם, הלוא יחרד חרדה גדולה, וישית עצות בנפשו, ולא יעלה על לבו לעשות שום דבר אחר זולתי למצוא זכות איך ינצל מן המשפט, לכן מה נואלו ומה נשתטו אלו שאינן יודעים איך יהיה משפטם, ועוסקים בדברים בטלים זולתי התשובה למצוא חן לפני הדין הגדול. לכן ראוי לכל ירא-שמים למעט עסקיו באשמורת ולהתעסק בדרכי התשובה, לא שיעשה כענייני העולם, שמתעניין ומקדימים להתפלל, אבל אינן עורכים מערכות נגד העונות לסלק מהן כל דבר מכער, כי כל איש שמתפלל ומתענה ומתודה ואוחז דרכיו הראשונים - אין זה דרך התשובה, אלא יתעורר האדם לשוב בתשובה שלמה בעשרת ימי-תשובה, שהם עת רצון והתפילה נשמעת בהם, כמו שנאמר: "בעת רצון עניתיך, וביום ישועה עזרתיך" (ישעיה מט, ח). ואמרו רבותינו: "דרשו ה' בהמצאו" (שם נה, ו) - אלו עשרה ימים שבין ראש-השנה ליום-הכיפורים (ר"ה יח, א). ואמרו רבותינו זיכרונם לברכה (יומא פה, ב) כי יום-כפור מכפר עם התשובה, על-כן הזהירנו הכתוב שנשוב ונטהר לפני השם ברוך הוא בתשובותינו, ויכפר עלינו ביום הזה לטהר אותנו. 

השישי - לעולם יראה אדם עצמו כאלו הוא נוטה למות, ולא יאמר "כשאזקין אשוב", שמא ימות קודם שיזקין, על-כן בכל עת יכון לקראת אלוהיו, כי אין אדם יודע עתו, על-כן יעורר את נפשו להיות טהור להשיב רוחו בטהרה אל האלוהים אשר נתנה בו, ויחפש מעשיו בכל רגע, כמאמר רבי אליעזר (שבת קנג, א): שוב יום אחד לפני מיתתך. אמרו לו תלמידיו: רבנו, וכי אדם יודע מתי ימות? אמר להם: ישוב היום שמא ימות למחר, ונמצא כל ימיו בתשובה, ויהיה מתקשט בכל שעה כאלו עתה יבוא לפני המלך הגדול (עיין קהלת-רבה ט ו). לכן ידאג אדם לעולם, אפילו כשהוא שלו ושקט, וירעד מיום המות, שאז צריך לתן דין וחשבון, ויתוודה בכל עת בלב נשבר ונדכא כאלו עתה ימות, ויהא מורא שמים עליו. ויש לאדם לחדש מצווה בכל יום, אולי הגיעה עת מותו, ואם יעשה כך אז אינו חסר מכל המצוות אפילו אחת, כי אמרו רבותינו זיכרונם לברכה (עיין קהלת-רבה ג כד): כל העושה מצווה אחת סמוך למיתתו, דומה למי שקים כל התורה כולה. לכן יקיץ האדם משנת תרדמתו ויתעורר להבין אחריתו, לקשט עצמו בתכשיטי המצוות להיות לפני האלוהים בכל רגע. 


ארבע מיני תשובות הן: 
תשובת הבאה, 
תשובת הגדר, 
תשובת המשקל 
ותשובת הכתוב. 


תשובת הבאה כיצד? 
אם חטא באשה או בגנבה, ובאה האישה או אותו עון לידו, והיה יכול לחטוא כבראשונה, והוא עדין בחוזק תאוותו ובחשך יצרו, ולבו בוער אחריה והיא מתרצית לו, ועוצר רוחו ומנתק תאוותו מיראת-שמים לבד, זהו תשובה שלמה. 


תשובת הגדר כיצד? 
לא יראה שחוק נשים ובתולות, ולא יסתכל באשה בפניה או בין דדיה, ואפילו באשתו בעוד שלא טבלה; וכן יעשה גדר לכל המצוות. 

וכתב הראב"ד ז"ל: וראינו לרבותינו, שהיו חסידים גמורים, והיו גודרים עצמם בכמה גדרים. והיה מהם מי שפרש מאשתו אחרי שקים מצוות פריה ורבייה, וכל אחד ואחד היה גודר עצמו לפי מה שהיה מכיר את עצמו, אדם שיש לו תאווה לעבירה אחת ואין לו תאווה לעבירה אחרת, כגון לאחד יש תאווה לזנות ולא לגנב, ולשני יש תאווה לגנב ולא לזנות. לכן כל אחד יעשה גדרים לפי מה שרואה שיצרו מתגבר עליו: אם דעתו נמשך לגנבה - יתרחק מלקבל פיקדונות ולהשתדל בשל אחרים, וכן בעניין הזנות - יגדר עצמו גם במותר לו, וכן יעשה גדרים לכל דבר, וכן אמרו רבותינו זיכרונם לברכה על אברהם אבינו, עליו השלום, שהיצר השלים עמו (ב"ר נד, א), ועל זה נאמר: "ברצות ה' דרכי איש גם אויביו ישלם אתו" (משלי טז, ז); דוד המלך עשה מלחמה עם יצרו, וראה שלא היה יצרו רך וטבעו נוח, ולא היה יכול לו, ועמד והרגו, שנאמר: "ולבי חלל בקרבי" (תהילים קט, כב). פירוש: אברהם היה יצרו רך, וטבעו נוח וערב, ולא היה צריך לעשות עמו מלחמה, כדאמרינן: בתחילה לא היה אברהם מלך אלא על מאתים ארבעים ושלושה איברים, ולבסוף המליכו על מאתים ארבעים ושמונה איברים, והוסיף לו ממשלה על שתי עינים ושתי אוזניים וראש הגויה (נדרים לב, ב); אבל דוד היה לעולם יצרו קשה וחזק, והיה צריך לעשות עמו מלחמה בכל יום, וכאשר ראה שאינו יכול לעמוד בו, עמד עליו והרגו. יש אומרים, שהרגו בתענית; ויש אומרים, שפרש מן האישה לגמרי, כי ירא שמא מן ההיתר יסיתו לאיסור. ובין כדברי זה ובין כדברי זה, אחרי שראה שיצרו מתגבר עליו, שם פניו להכניעם ולהלחם עמו עד שהכניעו והכריעו. 

הגדר המועיל להכנעת היצר הוא רעבון הנפש, למעט התענוגים וההנאות במאכל ובמשתה, רק שייהנה מן הריח הטוב, והן רחיצת חמין למי שהחמין ערבין עליו, והמאכל המועט יהיה מתובל ומתוקן יפה בעבור שיערב עליו ותהיה נפשו מקבלתו ומתפיסת במעט ממנו. ולעולם יניח מעט מכדי צרכו ומהשלמת תאוותו, ולא ישתה יין כי אם מזוג, כדי שלא ישתכר. ועל זה אמרו רבותינו זיכרונם לברכה: סעודה שהנאתך ממנה, משך ידך ממנה (גטין ע, א). ושני תקנות יש בעניין: 
האחד - שלא תזיקנו אכילתו, 
והשני - היא כניעת היצר ושבירת תאווה. וכמו שבארנו בסעודה, כן הדרך בכל ההנאות ותענוגים שבעולם, שלא ימלא אדם כל תאוותו, ואין צריך לומר שישמר אדם עצמו מן המאכלים שהוא מכיר שהם מזיקים אותו, כי האוכל דברים שמזיקים אותו ואפשר לו במאכל אחר. הרי הוא פושע בגופו, מפני שהולך אחר תאוותו ואינו חושש על אבדת גופו, והרי זה דרך יצר הרע ועצתו, שמסיתו מדרך החיים אל דרך המות. וידע כל חי שאין דרך ליצר הרע אלא דרך הסתה: מתחילה מסיתו אל המותר למלא תאוותו, ואחר שהורגל למלא תאוותו מן ההיתר, והרעיב נפשו להיות שוקקה בכל עת למלאת תאוותו, אז מסיתו אל האסור הקל, ומן הקל - אל החמור. על-כן היזהר בהיתר לעשות גדר למעט תאווה מן המותר, ואז אם יעלה בלבך האסור, מזה אתה נושא קל-וחומר בעצמך, ומובטח לך שאתה פורש מן ההרהור וכל-שכן מן המעשה. 

ואל יתענה אדם עינוי נפש, פן ייחלש לבו ויתערב מחו, ויהיה הפסדו מרובה משכרו, כי יבטל מן התורה, שילך בטל מן החלשות, ואפילו בשעה שלומד לא יוכל לדקדק כראוי ולהבן העניינים, לפי שאין תורה נקנית אלא מתוך שמחה. ואל ימנע עצמו מכל שמחת מצווה ומכל הנאת מצווה, כדי שיהיו עיניו פקוחות כנגד היצר הרע, ויהיה נזהר עליו פן ימלא כל תאוותו. ואם ייחלש לבו על מעוט אכילתו, טוב לו שיאכל שתי פעמים ביום מעט מעט, ולא ימלא כרסו בפעם אחת. ואם לא יזדמן לאכול שתי פעמים, יהיה אצלו מן המרקחת המשמחת הלב, ויאכל ממנה מעט ויתחזק לבו. גם אם יראה בעיניו שיהיה צריך להתענות יום או יומיים בשבוע, יתענה לפי תקנתו, כי היושב בתענית והוא צריך לו - נקרא קדוש, ובלבד שלא יתבטל מן התורה ומן המצוות עבורה. 

כל אדם יכול לדעת בעצמו איך יגדר לפי ענייניו, והראש לכל הגדרים - שישמר עיניו ממה שאינו שלו, ואם ימעט ראייתו ממה שאינו שלו, נקרא צנוע ובישן, כמו שאמרו (שבת נג, ב) על אותה אשה, שהייתה גדמת, ולא הכיר בה בעלה עד יום מותה, ואמרו עליו: כמה צנוע איש זה, שלא הכיר באשתו! ואם ישמר עיניו, נמצא שלבו שמור; ומתוך שלבו ועיניו שמורים, נמצא כולו שמור. 


תשובת המשקל כיצד? כפי הנאה שנהנה מן העבירה יעשה לו צער בתענית ובמעוט אכילה ושתייה, בעניין המשכב ובעניין כל ההנאות ימעט. 

תשובת הכתוב כיצד? אם בא על הנדה ויש לו בזה כרת, או שעבר על חייבי מיתות בית-דין או מלקות, יקבל עליו להצטער ולעשות צער לעצמו כעניין הכתוב בתורה. והנה הרוקח כתב איך יעשה צער לעצמו על כמה עבירות. וכן מצינו בתלמוד, שהיו רגילים בתענית אפילו על חטא קל מאוד, אפילו בדבור בעלמא, כמו שאמר חכם אחד: "בושני מדבריכם בית-שמאי", ועל זה ישב בתענית עד שהושחרו שניו (חגיגה כב, ב). וכן מעשה ברב חסדא שאמר לרב הונא: תלמיד ורבו צריך לו, מהו שיעמוד לפניו? אמר לו רב הונא לרב חסדא: לא צריכנא לך! ועל זה ישבו בכמה תעניות (בבא מציעא לג, א). וכן מצינו (תנדב"א ב) בדוד, שנסתלקה שכינה ורוח-הקודש ממנו עשרים ושתים שנה, ובכל יום ויום היה מוריד דמעות, והיה אוכל פתו באפר, שנאמר: "כי אפר כלחם אכלתי" (תהילים קב, י). אמר לפניו: ריבונו של עולם! קבלני בתשובה שלמה לפניך כדי שאזכה הרשעים בעולם, שנאמר: "אלמדה פשעים דרכיך" (שם נא, טו) - כל אדם ילמד מדוד בעניין התשובה. וכן אדם הראשון, כיון שראה שנקנסה מיתה על ידו ישב מאה ושלושים שנה בתענית, ופרש מן האישה, והעלה זרזי תאנים על בשרו (ערובין יח, ב). 

ואם אדם עשה תשובה וחוזר לסורו, אפילו עושה כן הרבה פעמים, לעולם יכול לעשות תשובה, אך יש להחמיר בתשובה שניה ושלישית יותר מבראשונה. וגרסינן בירושלמי (פאה פ"א ה"א): מי שהיה רשע כל ימיו ועשה תשובה, הקדוש-ברוך-הוא מקבלו. אמר רבי יוחנן: ולא עוד, אלא כל עבירות נעשו לו כזכויות. ובפרק יום-הכיפורים (יומא פו, ב): אם עשה תשובה מאהבה, זדונות נעשו לו כזכויות; מיראה, זדונות נעשו לו כשגגות. וכל אותן שאין להם חלק לעולם הבא ונדונים בגיהנם לדורי-דורות - דווקא אותן שמתו ברשעתם, אבל אם עשו תשובה, אין לך דבר שעומד בפני בעלי-תשובה. ולא יחשוב אדם: הואיל וחטאתי והחטאתי אחרים לא אוכל לשוב, ומרפה ידו מן התשובה - חלילה מעשות זאת, כי אמרו בפרק חלק (סנהדרין קב, א): אפילו ירבעם, שחטא והחטיא, הקדוש-ברוך-הוא אמר לו "עתה תשוב", ולא רצה. (פרקי ר"א פמ"ג) צא ולמד מאחאב מלך ישראל, שגזל וחמד ורצח, וקרא ליהושפט מלך יהודה ונתן לו מלקות בכל יום שלוש פעמים, והיה משכים ומעריב בצום ובתפילה לפני הקדוש-ברוך-הוא, והיה עוסק בתורה כל ימיו, ולא שב אל מעשיו הראשונים, ונרצית תשובתו, שנאמר: "הראית כי נכנע אחאב מלפני, יען כי נכנע מפני לא אביא הרעה בימיו" (מלכים-א כא, כט), ואמרו בפסיקתא (פסיקתא דרב כהנא כ"ה, פיסקא דשובה): אם היה רגיל לאכול בשלוש שעות, היה אוכל בששה שעות; אם היה רגיל בששה שעות, היה אוכל בתשע שעות. ומהו "ויהלך אט" (שם פסוק כז)? אמר רבי יהושע בן לוי: שהיה הולך יחף. וממנו ילמד כל אדם. ועוד צא ולמד ממנשה בן חזקיה, שעשה התועבות הרעות שבעולם, וקבלו הקדוש-ברוך-הוא בתשובה (פרקי ר"א מג). ותני תנא קמיה דרבי יוחנן: מנשה עשה תשובה שלושים ושלוש שנה, וקבלו הקדוש-ברוך-הוא (סנהדרין קג, א). 

ועתה בדורות האלה, אשר בני-אדם חלשים מאוד בגופם ואין להם כח כבראשונה, מה יעשה אדם שחטא כל ימיו בלשון הרע ובחניפה ובכל המידות כולן, ולא נזהר כל ימיו בגופי המצוות, שלא היה מקים אותם מחמת שלא ראה אדם מקים אותן שילמד ממנו, ולא חש כל ימיו להתפלל ולברך הברכות, וכן בכל המצוות - איך יסבול צער לפי מה שעבר? כי הלוא אין חקר ואין מספר לרובי העבירות לאדם שאינו מדקדק במעשיו. לכן יש לשום דרך לפני בני-אדם המתנדבים לשוב. 

ויש חלוק בין אדם לאדם. כיצד? אם זה החוטא בעל-תורה, ואם יכבידו עליו בענייני הצער ובתענית, אז לא יוכל לתקן מידותיו הרעים - יש להקל עליו במיני התענית והצער, יש להורות לו שיעסוק בתורה בעסק גדול. וכן אמרו בויקרא-רבה (כה, א): אם נכשל אדם בעבירה ונתחייב מיתה בידי שמים, מה יעשה ויחיה? אם הוא למוד להיות קורא דף אחד, יקרא שני דפים; לשנות פרק אחד, ישנה שני פרקים; אלמא יש כפרה ברוב למוד. ויעשה חסד ואמת, ובזה יתכפרו עונותיו, שנאמר: "בחסד ואמת יכופר עון" (משלי טז, ו). ויטרח לעשות כל מצווה ומצווה כמאמרה. ויטרח לזכות הרבים, ולגמל חסדים לבני-אדם, ולהתפלל בכוונה ובהכנעה ובקריעת הלב, ולבקש מחילה מאת ה' על כל פשעיו. וימנע עצמו משחוק וטיולים ודברים בטלים ומלשמוע חידושי העולם. וכן ימנע מכל הדברים. וישער בעצמו בשיעור מכוון איזה דבר יוכל לעשות ומה יוכל לסבול עם עסק התורה והמצוות. וישתדל לעולם שיהיה נכנע לאלוהים, ולכל הפחות יום אחד בשבוע יתענה, ובאותו היום יפנה עצמו מכל דבר שבעולם, וישב יחיד לבדו ויערך מחשבות בלבו לאלוהים להידבק בו ולהיות מר-רוח על שעמד במרד נגד המלך הגדול, ויבכה ויתאבל בשיברון הלב, וירבה בתחנונים, וירבה בתשבחות, וילקה עצמו באותו היום שלוש פעמים, ובשעה שמלקים אותו יאמר: "והוא רחום יכפר עון ולא ישחית וגו'" עד "כל חמתו" (תהילים עח, לח), וכן יאמר בכל מלקות ומלקות שלוש פעמים. וכן יעשה כל הימים, עד שימצא חן לפני המלך העליון. 

ואם החוטא הבא לעשות תשובה הוא אדם שאינם יכול ללמד, או שהוא מטופל, או שהוא עם-הארץ, או שהוא למדן אך אינו יכול לכף עצמו לשמור את כל דברי הספר הזה - לכל אלה יש להחמיר לסבול יסורין קשים. ואין הייסורין שווים לכל אדם, כי יש אדם שהוא בריא מאוד, ויש שהוא חלוש. הלוא בהיות בית-דין בירושלים בלשכת הגזית, והיו דנים דיני נפשות ומלקויות, היו אומדים במלקויות כפי כח האיש הנלקה, וכך יש לעשות עכשיו הכל לפי עניין האיש. יש אדם, אם מחמירים עליו בעניין הצער, יעזוב לגמרי ולא יעשה תשובה, לכן צריך החכם לחקר עניין האיש ולהורות לפי ראות עיניו. 


ועתה יש לכתוב עניני הצער לפי כל עבירה ועבירה 
הבא על הגויה - יתענה וילקה, ולא יאכל בשר ולא ישתה יין לכל הפחות ארבעים יום, או יתענה שלושה ימים לילה ויום שלוש שנים, פעם לשנה. ואם אחר התשובה חזר לסורו, יחמיר יותר עליו: בימות החמה ילך במקום נמלים הרבה וישב ביניהם ערום, ובימות החרף ישבור הקרח וישב במים עד החוטם. ואם עוד יחזר לסורו, יחמיר עליו יותר ויותר. 
המוציא שכבת-זרע לבטלה - יתענה ארבעים יום, ואפילו אינם רצופים, וישב במים בימות החרף כדי צלית ביצה וגמיעתה כל ארבעים יום, ולא יאכל בשר ולא ישתה יין ודבר חם לבד משבתות וימים-טובים, וירחץ הראש מעט במים, פעמים או שלוש, כל אותן ארבעים יום. 
אם חבק או נשק אשתו נדה - יתענה ארבעים יום. 
הבא על אשתו נדה - יתענה ארבעים יום רצופים, וילקה בכל יום, ולא יאכל בשר ולא ישתה יין ולא יאכל מאכל חם לבד משבתות וימים-טובים, ולא ירחץ כל אותן הימים, ויתוודה בכל יום. 
המנשק שאר נשים או מחבקם - יתענה שני וחמישי, וירחק מפתח ביתם. 
רבע בהמה, חיה או עוף - יתענה ולא ירחץ ארבעים יום, ולא יסתכל בבהמה חיה ועוף בשעה שנזקקים זה לזה. 
ירוצח - ילך בגולה שלוש שנים, וילקה בכל עיר ועיר, ויאמר "רוצח אני". ולא יאכל בשר ולא ישתה יין, ולא יגלח שער ראשו וזקנו אלא פעם אחת בחדש. ויקשר ידו אשר רצח בה בזרועו ובצווארם, וילך יחף, ויבכה על חטאתו, ויתענה בכל יום עד שיגמור תעניתו וגלותו. ואחר-כך יתענה שנה אחת שני וחמישי. אם יחרפוהו - ישתוק. ואותן שלוש שנים לא ילך בטיול ושחוק. וכשיגלה, ישכיב עצמו לפני פתח בית-הכנסת, ויעברו עליו העוברים ושבים, אך לא ידרכוהו. 

משומד - יסיר מלבושיו הנאים, ויתאבל ויבכה ויצטער כל ימי חייו, וישפיל רוחו וגאוותו, ויתוודה שלוש פעמים בכל יום, ולא יאכל בשר ולא ישתה יין כי אם בשבתות וימים-טובים. וירחץ מעט ולא יחף ראשו כי אם פעם אחת או פעמים בחדש. ולא ילך לשחוק ולא לנישואין כי אם בברכת נישואין לבדה. וירחק מעבודה-זרה ועובדיה, ולא ישב אצל גלחים וכמרים, ולא במקום שמדברים דברי מינות, ויתרחק מפתח ביתם ולא ייהנה מהם. ומיד כשישוב צריך טבילה. ויסבול צער ויסורין כנגד חטאיו, כי כפר בעקר וחלל שבתות ובעל נכריות ועבר כרתות ומיתות בית-דין, לכן צריך ייסורים גדולים ותשובה גדולה. 

הבא על אשת איש או נערה המאורסה, הרי זה אסורה על בעלה, כיון שנתרצית, וחייב עליה מיתת בית-דין, לכן יסבול צער הקשה כמיתה: בימות החרף ישב בשלג או בקרח בכל יום פעם אחת או פעמים או שלוש פעמים. ובימות החמה ישב לפני זבובים או לפני הדבורים, או שאר ייסורים הקשים כמיתה. ויתוודה בכל זה בבכי ואנחה. ושנה תמימה לא יאכל מאכל חם, ולא ירחץ כי אם בערבי-שבתות וימים-טובים מעט. ולא יראה שום שחוק, רק לשמוע ברכות חתנים. ולא יעדן עצמו בשום דבר. וילקה בכל יום. וישכב על הארץ או על דף אחד בלא כר וכסת, כי אם בשבתות ויום-טוב ישכב על תבן וקש וכר בראשו, עד כי יסיר הרוח הגסה שבו ואותה תאווה. וחיי צער יחיה, וילבש שק על בשרו, ולא ידבר מעניין תאוות נשים, ולא יסתכל בנשים ובתכשיטיהן אפילו כשאינן עליהן, ולא ישמע קול נגונן, ולא יהיה עסקו עם הנשים כלל, לא ברמיזה ולא בשום דבר, ואפילו עם אשתו כשהיא נדה לא יתייחד עמה בשום יחוד. 

הנשבע לשקר או מעל בחרם - יש לו ללקות כמה פעמים כל ימי חייו, ויתוודה ימים רבים, ולאחר כן יזהר לבלתי ישבע אפילו באמת, לא בתורה ולא בנשמות אבותיו, אך ידור בחיי ראשו; אבל ישבע לקיים את המצוות. ויזהר שלא יוציא שם שמים לבטלה מפיו, ויזדעזעו איבריו כשיזכיר את השם ברוך הוא, ויזהר בברכה לבטלה; ואם שגג וברך ברכה לבטלה, יאמר אחריו: "ברוך שם כבוד מלכותו לעולם ועד". ואותם המרגילים בפיהם ובפי זרעם להזכיר שם שמים לבטלה, או לנפשם ולזרעם, כי כן למדו לשונם. לכן ישמר ויגדר עצמו וזרעו וחבריו הנשמעים לו מלהזכיר שם שמים לבטלה. ואם הוצרך זה השב לעשות שבועה לבעל-חובו אפילו באמת, יתענה אותו היום בכל שנה. 

אם הורגל לדבר בבית-הכנסת ולעשות שחוק וקלות-ראש - מעת שישוב יזהר שלא ידבר בבית-הכנסת שום דבר של חל. ואפילו שלא בשעת התפילה, וישב במורא גדול ויתפלל בהכנעה. ויתענה ארבעים יום, בין רצופים בין מופלגים, וילקה בצנעה בכל יום. 

המכה חברו וצערו, בין בממון בין באונאת דברים - אין לו כפרה אם לא ירצה את חברו, ואין יום-הכיפורים מכפר אלא עבירות שבינו ובין המקום, אבל שבינו ובין חברו צריך לפייסו (יומא פה, ב). המגביה ידו על חברו, אף-על-פי שלא הכהו, נקרא רשע (סנהדרין נח, ב) - יבקש ממנו מחילה ויתכפר. המלבין פני חברו - יתענה ארבעים יום או יותר, וילקה בכל יום ויתוודה כל ימי חייו. המכנה שם לחברו - יבקש ממנו מחילה בפני רבים, ויתענה ארבעים יום, ויתוודה בצנעה בכל יום. המאנה את הגר - יבקש ממנו מחילה, וילקה, ויתוודה, ויתענה ארבעים יום. 

המקניט את חברו - יביא שלוש שורות של שלושה בני-אדם, שנאמר: "ישר על אנשים ויאמר חטאתי וישר העויתי ולא שווה לי" (איוב לג, כז). ואין צריך לבקש ממנו יותר משלוש פעמים. ואם מת - יוליך עשרה בני-אדם על קברו, ויאמר: חטאתי לה' אלוהי ישראל ולפלוני זה שהקנטתי אותו (יומא פז, א). ומתחילה ילך המקניט למי שהקניטו, ויאמר: פשעתי בך; ואם אינו מקבל - יביא עשרה בני-אדם ויבקש ממנו מחילה בפניהם. ודווקא שלא בזהו ברבים, אבל בזהו ברבים, לא די מחילה בבקשת פיוס בינו לבינו. ולא יהא המוחל אכזרי (ב"ק צב, א). ואם הקניטו והוציא עליו שם רע - אין לו מחילה עולמית. (ירושלמי ב"ק פ"ח ה"ז), אלא-אם-כן יתענה וילקה בינו לבין עצמו ארבעים יום או יותר. 

המחלל את השם - חילול השם הוא עון גדול מאוד. ומהו חילול השם? אמר רב: כגון אנא, דאזילנא לבי-טבחא ושקילנא בשרא ולא יהיבנא דמי לאלתר. פירוש, מביא עצמו לידי חשד זלזול דגזל, והעולם לומדים ממנו ומזלזלים יותר. רבי יוחנן אמר: כגון אנא, דמסגינא ארבע אמות בלא תורה ובלא תפילין - העולם מזלזלים ולומדים ממנו להקל יותר. דבי רבי אמי אמרי: כל שחבריו בושים מחמת שמועתו. פירוש, שאומרים עליו מעשים שאינם מהוגנים, ובני-אדם לומדים ממעשיו, ונושאים קל-וחומר ממנו, ומורים היתר על גופי עבירות (יומא פו, א). אמר רבי אבהו משום רבי חנינא (קדושין מ, א): נוח לו לאדם שיעבר עבירה בסתר, ואל יחלל שם שמים בפרהסיא. פירוש: שלא ילמדו בני-אדם ממעשיו. ואמר רבי אלעאי הזקן: אם רואה אדם שיצרו מתגבר עליו, ילך למקום שאין מכירים אותו, וילבש שחורים ויתעטף שחורים, ויעשה מה שלבו חפץ, ואל יחלל שם שמים בפרהסיא. ופרש רבנו חננאל: חס ושלום שהותר לו לעבר עבירה, אלא חכמים עמדו נגד יצר הרע, שאינו מתאווה אלא אל האסור ולמלאת תאוותו, וכיון שהולך למרחוק ולובש שחורים אז לבו ישתבר וימנע מן החטא, אבל לעשות אסורים כלל וכלל לא, אך מעשים הללו משברים רע יצר הרע ומונעים אותו מלעבר, כדאמר רבי אלעאי, כי יגיעת דרכים ואכסניות ולבישת שחורים משברים יצר הרע ומונעים אותו מן העבירות. ואמרו: כל שלא חס על כבוד קונו, ראוי לו שלא בא לעולם (חגיגה יא, ב). ואמרו בגמרא: אמר רב יוסף: זה העובר עבירה בסתר. ואמר רבי יצחק: כל העובר עבירה בסתר, כאלו דוחק רגלי השכינה. 

חילול השם היא עבירה שיש לה פירות, כי כשעשה דבר רע אז אחרים לומדים ממנו. ומזאת העבירה יש לכל אדם לירא מאוד מאוד, כי חילול השם ישנו בכמה דברים, ואין לו שעור, כי כל המבזה מצווה אחת ומקל בכבוד שמים נקרא מחלל השם, כי אחרי ילמדו ממנו ויקלו יותר, לכן צריך אדם ליזהר מאוד בכל מעשיו, שלא ילמדו ממנו להקל ולזלזל. 

עבר אדם על כריתות ומיתות בית-דין - תשובה ויום-כפור מכפר מחצה, וייסורים מכפרים מחצה; אבל נתחלל שם שמים על ידו, אין כח בתשובה לתלות ולא יום-כפור לכפר ולא בייסורים למרק, אלא הכל תולין ומיתה ממרקת (ירושלמי יומא פ"ח ה"ז, ועיין יומא פו, א). על-כן יזהר כל אדם מחילול השם, ויתרחק מן הכיעור ומן הדומה לו. ועיקר תשובה של חילול השם - שיודיע פשעיו לנגד רבים, ויאמר: אל תלמדו ממני, כי אני חטאתי, עויתי ופשעתי, חיללתי השם יתברך באולתי. ויתענה כמה תעניות, ויתוודה בכל יום עד יום מותו. 

על כל עבירה ועבירה שאדם עושה, בין בשוגג בין במזיד, כגון שנגע בנר או הדליק ואינו זוכר שהוא שבת, או שעשה בלא ידיעה - יש לו להתוודות ולהתענות לכל הפחות שני ימים, שני וחמישי; וכן על כל עבירות, גדולות וקטנות, שאדם עושה - יתענה, ובזה יש בו שתי טובות: אחת - שהתענית מכפרת, 
והשנית - שימנע מעבירות, כי יחשוב: אם אעשה זה, אצטרך להתענות, וימנע מתוך כך מן העבירה. וזהו הגדר הגדול לפני כל העבירות, שיקנוס עצמו - או ליתן צדקה או לעשות צער בגופו - כשעובר. וכן יעשה לכל העבירות שהוא רגיל בהם, כגון שנאה וקנאה, ושמח לאיד חברו, ודברים בטלים ולשון הרע, או שלא התכוון בברכות ובתפילה, שזרק הברכות מפיו בלא כוונת הלב, וכל כיוצא באלו, הרבה מאוד יבדוק עצמו בכל יום באלה העניינים, אם פגע באחת מאלו ועבר עליהם, ימהר להצטער ולהתאבל ולהתוודות על איזה עון שעשה, ולבקש מחילה מאת השם יתברך בלב נשבר. 


ועניין גדול הוא הווידוי וכן שנו רבותינו זיכרונם לברכה (סנהדרין מג, ב): היה רחוק מבית הסקילה כעשר אמות, אומרים לו: התודה, שכן דרך המומתים מתוודים, שכל המתודה יש לו חלק לעולם הבא, שכן מצינו בעכן שאמר לו יהושע: "בני שים נא כבוד לה' אלוהי ישראל ותן לו תודה, והגד נא לי מה עשית, אל תכחד ממני. ויען עכן את יהושע ויאמר: אמנה אנכי חטאתי לה' אלוהי ישראל וכזאת וכזאת עשיתי" (יהושע ז, יט-כ). 
ומנין שכיפר לו הוידוי? דכתיב: "ויאמר יהושע מה עכרתנו, יעכרך ה' ביום הזה" - ביום הזה אתה עכור, ואין אתה עכור לעולם הבא. 
ואם אינו יודע להתוודות, אומרים לו: אמר "תהא מיתתי כפרה על כל עונותיי". 

כל מצווה שבתורה, בין עשה ובין לא תעשה, אם עבר אדם על אחת מהן, בין בזדון בין בשוגג - כשיעשה תשובה וישוב מחטאו חייב להתוודות לפני האל ברוך הוא, שנאמר: "איש או אשה כי יעשו מכל חטאת האדם למעל מעל בה', ואשמה הנפש ההוא. והתודו את חטאתם אשר עשו" (במדבר ה, ו-ז) - זה וידוי דברים. וכל בעלי חטאות ואשמות וכל חייבי מיתות בית-דין או מלקות, אין מתכפר להם במיתה או במלקות או בקרבן עד שיעשו תשובה ויתוודו. וכן החובל בחברו ומזיק ממון חברו, אף-על-פי שישלם לו, אין מתכפר לו עד שיתוודה וישוב מלעשות כזה לעולם. 

וכיצד מתודה? יאמר: "אנא השם, חטאתי עויתי פשעתי לפניך, ועשיתי כך וכך, והרי ניחמתי ובושתי במעשי, ולעולם איני חוזר לדבר זה". זהו עיקרו של וידוי, וכל המרבה להתוודות ומאריך בעניין זה, הרי זה משובח. וגם זה עקר הוידוי: "אבל אנחנו חטאנו". 

טוב מאוד לפרש החטא שלו בתוך הוידוי, כגון אם אכל נבלות וטרפות או שאר דבר איסור - כשיאמר "אשמתי", יאמר "אכלתי דבר אסור". ואם חטא בזנות - כשיאמר "בגדתי", יאמר "בעלתי בעילת זנות", ויפרש בה אם בעל גויה או נדה. ואם גנב - כשיאמר "גזלתי", אז יאמר "מפלוני ומפלוני גנבתי וגזלתי". ואם הוציא שכבת-זרע לבטלה - כשיגיע ל"העויתי", אז יאמר "הוצאתי שכבת-זרע לבטלה". ואם זנה עם עריות - כשיגיע ל"זדתי", יאמר "זניתי". ואם חילל שבתות - כשיגיע ל"חמסתי", אז יאמר "חיללתי שבתות". ואם חמד - יאמר "חמדתי". וכן לכל אלפא ביתא, לכל אות ואות שבווידוי יאמר מעין אותה עבירה שעשה. ויאמר בבכי: "יעזב רשע דרכו, ואיש און מחשבתיו, וישב אל ה' וירחמהו, ואל אלוהינו כי ירבה לסלוח" (ישעיה נה, ז); ואז יועיל לו. ובסוף הוידוי יאמר: 
עברתי על מצוות עשה ועל מצוות לא תעשה, עברתי על חייבי כריתות ומיתות בית-דין, עברתי על התורה שבכתב, עברתי על התורה שבעל-פה, שכחתי שמך הגדול, שכחתי עול מלכותך ויראתך, ואתה צדיק על כל הבא עלינו. 

ואיתא בירושלמי (יומא פ"ח ה"ז): כיצד מתודה? ריבון העולמים, הרע בעיניך עשיתי, ובדרך רע הייתי עומד, ושוב איני עושה כן. יהי רצון מלפניך ה' אלוהי ואלוהי אבותי, שתכפר לי על כל פשעי ותמחל לי על כל עונותיי ותסלח לי על כל חטאתי. כללו של דבר: ישוב אדם מכל המידות הרעות. המידות הרעות הם צריכים חיזוק גדול מאוד, כי כבר אדם מורגל בזה וקשה לו לפרש מהן, ועל זה נאמר: "יעזב רשע דרכו ואיש און מחשבתיו" (ישעיה שם). 

ואל יחשוב בעל-תשובה, שהוא מרוחק ממעלות התשובה מפני החטאים והעונות שעשה - אין הדבר כן, אלא אהוב ונחמד לפני הבורא יתברך כאלו לא חטא מעולם, ולא עוד אלא ששכרו הרבה, שהרי טעם טעם חטא ופרש ממנו וכבש יצרו. 

ואמרו חכמים: במקום שבעלי-תשובה עומדים אין צדיקים גמורים יכולים לעמוד (ברכות לד, ב). כלומר, מעלתם גדולה ממעלתם של אלו שלא חטאו מעולם, מפני שהן כובשים את יצרם יותר מהם. וכל הנביאים כולם צוו על התשובה (ברכות שם), ואין ישראל נגאלים אלא בתשובה (סנהדרין צז, ב). וכבר הבטיחה התורה, שסוף ישראל לעשות תשובה בסוף גלותן, ומיד הם נגאלים, שנאמר: "והיה כי יבאו עליך כל הדברים האלה, הברכה והקללה אשר נתתי לפניך, והשבת אל לבבך וגו'. ושבת עד ה' אלוהיך וגו'. ושב ה' אלוהיך את שבותך ורחמך, ושב וקבצך וגו'" (דברים ל, א-ג). גדולה תשובה, שמקרב את האדם לשכינה, שנאמר (השוע יד, ב): "שובה ישראל עד ה' אלוהיך" (יומא פו, א), ונאמר: "ולא שבתם עדי נאום ה'" (עמוס ד, ו). ונאמר: "אם תשוב ישראל נאום ה' אלי תשוב" (ירמיה ד, א); כלומר, אם תחזר בתשובה - אלי תדבק. 

התשובה מקרבת את הרחוקים אמש היה זה שנוא לפני המקום ברוך הוא, משוקץ ומרוחק ומתעב, והיום הוא אהוב ונחמד וקרוב וידיד. וכן אתה מוצא, בלשון שהקדוש-ברוך-הוא מרחיק את החוטאים בו מקרב את השבים, בין יחיד בין רבים, שנאמר: "והיה במקום אשר יאמר להם לא עמי אתם יאמר להם בני אל חי" (הושע ב, א). על יכניה ברשעתו נאמר: "כתבו את האיש הזה ערירי וגו'" (ירמיה כב, ל), "אם יהיה כניהו בן יהויקים מלך יהודה חותם על יד ימיני, כי משם אתקנך וגו'" (שם שם, כד); וכיון ששב בגלותו, נאמר בזרובבל בנו: "ביום ההוא נאום ה' צבאות, אקחך זרובבל בן שאלתיאל עבדי נאום ה', ושמתיך כחותם" (חגי ב, כג). 


כמה מעולה מעלת התשובה! אמש היה זה מובדל מהשם אלוהי ישראל יתברך, שנאמר: "עונותיכם היו מבדלים ביניכם לבין אלהיכם" (ישעיה נט, ב); צועק ואינו נענה, שנאמר: "גם כי תרבו תפילה אינני שמע" (שם א, טו); ועושה מצוות וטורפין אותן בפניו, שנאמר: "מי בקש זאת מידכם רמס חצרי" (שם שם, יב), "מי גם בכם ויסגר דלתים" (מלאכי א, י), "עלותיכם ספו על זבחיכם ואכלו בשר" (ירמיה ז, כא) - והיום הוא מודבק בשכינה, שנאמר: "ואתם הדבקים בה' אלהיכם" (דברים ד, ד); צועק ונענה מיד, שנאמר: "והיה טרם יקראו ואני אענה" (ישעיה סה, כד); ועושה מצוות ומקבלים אותן בנחת ובשמחה, שנאמר: "כי כבר רצה האלוהים את מעשיך" (קהלת ט, ז); ולא עוד, אלא שמתאווה להם, שנאמר: "וערבה לה' מנחת יהודה וירושלים כימי עולם וכשנים קדמניות" (מלאכי ג, ד). 

בעלי-תשובה דרכן להיות שפלים וענוים ביותר. ואם יחרפו אותם הכסילים במעשיהם הראשונים, ויאמרו להם "אמש היית עושה כך וכך", אל יתרגזו, אלא שומעים ושמחין, ויודעים שזהו זכות להם, ושכל זמן שהם בושים ממעשיהם שעברו ונכלמים מהם, זכותם מרובה ומעלתם מתגדלת. חטא גדול הוא לומר לבעל-תשובה "זכר מעשיך הראשונים", או להזכירם לפניו כדי לביישו, ועל זה נאמר: "ולא תונו איש את עמיתו" (ויקרא כה, יז). ומי שהוא בעל-תשובה יש לו לדרוש במעשים טובים, ולהתרחק מן עשתונות העולם הזה, ולהתחזק בעצת השם ברוך הוא, וחרפת אוילים ובזיון, ולהיות כחרש וכעור וכמת, כעניין שנאמר: "כי עליך נשאתי חרפה וגו'. ואתנה לבושי שק וגו'. ואני תפלתי לך ה' עת רצון" (תהילים סט, ח-יד). 


~ שער העשרים ושבעה - שער התורה

התורה. בשלושה כתרים נכתרו ישראל: כתר תורה, כתר כהונה, כתר מלכות (אבות פ"ד מי"ג). כתר כהונה זכה בו אהרן, שנאמר והיתה לו ולזרעו אחריו ברית כהונת עולם" (במדבר כה, יג); כתר מלכות זכה בו דוד עליו השלום, שנאמר "זרעו לעולם יהיה, וכסאו כשמש נגדי" (תהילים פט, לז); כתר תורה הרי הוא מונח ועומד ומוכן לכל ישראל, שנאמר: "תורה צווה לנו משה, מורשה קהלת יעקב" (דברים לג, ד) - כל מי שירצה, יבוא ויטול. שמא תאמר, שאותן כתרים גדולים מכתר תורה, הרי הוא אומר: "בי מלכים ימלכו, ורזנים יחוקקו צדק. בי שרים ישרו" (משלי ח, טו-טז); הא מדת, שכתר תורה גדול מכתר כהונה ומכתר מלכות (יומא עב, ב). ואמרו חכמינו זיכרונם לברכה: ממזר תלמיד-חכם קודם לכהן גדול עם-הארץ, שנאמר: "יקרה היא מפנינים" (משלי ג, טו) - מכהן גדול הנכנס לפני ולפנים (הוריות יג, א). 

אין לך מצווה בכל המצוות שהיא שקולה כנגד תלמוד תורה רק תלמוד תורה שקולה כנגד כל המצוות, לפי שהתלמוד מביא לידי מעשה (ב"ק יז, א). ומה שאמרו "תלמוד תורה כנגד כולם" (פאה פ"א מ"א) - זה הלומד על-מנת ללמד וללמד, לשמור ולעשות ולקיים, ומפני קביעתו של תורה אינו יכול לקיים כל המצוות, ובשעה שאינו לומד עושה כל מה שיוכל לעשות, ובזה מראה דעתו שחפץ בעשיית המצווה, ואז תלמוד תורה כנגד כולם, כי כשהוא לומד המצווה וחפץ לקימה אז יש לו שכר כאלו קימה, כיון שנתעכב מחמת קביעתו, ונמצא ששכר עשייה ולמוד בידו; אבל מי שהולך בטל פעמים רבות, והיה יכול לעשות מצווה בעת הביטול ואינו חושש לעשותה, או בשעה שעושה שום מצווה אינו מדקדק בה כראוי, על זה לא נאמר תלמוד תורה כנגד כולם. 

מי שנשאו לבו לעשות מצווה זו ולקיים כראוי לו ולהיות מוכתר בכתרה של תורה, לא יסיח דעתו לדברים בטלים, ולא ישים אל לבו שיקנה תורה עם עושר וכבוד כאחד, אלא כך היא דרכה של תורה: פת במלח תאכל, ומים במשורה תשתה, ועל הארץ תישן, וחיי צער תחיה, ובתורה אתה עמל (אבות פ"ו מ"ד). ואם תאמר: עד שאקבץ ממון וכשאפנה מעסקי אז אחזר ואקרא ואשנה - אם תעלה מחשבה זו בלבך, אז אין אתה זוכה לכתרה של תורה לעולם, אלא עשה תורתך קבע, ומלאכתך עראי (עיין אבות פ"א מט"ו). ואל תאמר לכשאפנה אשנה, שמא לא תפנה (אבות פ"ב מ"ד). 

כתיב בתורה: "לא בשמים הוא" (דברים ל, יב) - פירוש, בגסי הרוח: "ולא מעבר לים הוא" (שם פסוק יג) - פירוש, באותם שהולכים מעבר לים (ערובין נה, א). לפיכך אמרו חכמינו זיכרונם לברכה: ולא כל המרבה בסחורה מחכים (אבות פ"ב מ"ה). 

ואמרו חכמינו: הוי ממעט בעסק ועסק בתורה (שם פ"ד מ"י). ומתוך שאדם עוסק בתורה לשמוע, וטרח ויגע לשם שמים, אז נעשו שתי כליותיו כשני מעיינות, ומוצא טעם והלכות מעצמו, מה שלא למד מעולם ומה שלא נתן אפילו למשה מסיני, כאשר מצינו באברהם אבינו זכרונו לברכה (ב"ר צה, ג), שלא למד מעולם משום אדם, אך מעצמו היה יושב ומחשב אחר המצוות, ולמד מלבו כל התורה והמצוות, עד שהעיד עליו הכתוב: "וישמר משמרתי, מצוותי חוקותי ותורתי" (בראשית כו, ה). ואמרו חכמינו זיכרונם לברכה, שאפילו ערובי-תבשילין היה יודע. 

וגם אמרו חכמינו זיכרונם לברכה: אברהם אבינו עליו השלום למד ארבע מאות פרקים . ומי למד לו כל זה? אלא נעשו שתי כליותיו כשתי מעיינות ונובעות לו חוכמה ותורה. וכן מצינו ברבי אליעזר הגדול, מתוך שעסק בתורה הרבה העידו עליו רבותינו זיכרונם לברכה, שנתגלה לו מה שלא נתגלה למשה מסיני (פרקי ר"א פ"ב). וכן אמרו רבותינו זיכרונם לברכה: מדורו של משה רבנו עליו השלום עד דורו של יהושע, ומיהושע לזקנים ולנביאים ולאנשי כנסת הגדולה ולתנאים ולאמוראים ולגאונים ולכל חכמי הדור, שעסקו בתורה הרבה ונתנו נפשם עליהם, נתגלו להם רזי תורה וסודי חוכמה מה שאין אדם יכול למצוא מעצמו. וכבר מנו חכמינו זיכרונם לברכה בפרקי אבות (פ"ו מ"ו) ארבעים ושמונה דברים שנקנית התורה בהם. ומי שיעלה על לבו להיות זוכה לדרך התורה, יטריח לקיים אותם ארבעים ושמונה דברים, ואז יעלה לכל טוב. 

וצריך הלומד להיות זריז וזהיר ללמוד כי מלאכת התורה אינה דומה לשאר מלאכות, כי הלומד שאר מלאכות אפילו יבטל ממנה כמה שנים לא ישכחנה, אבל כשלומד תורה ואינו חוזר מיד שוכח; ואפילו אם יחזר מאה פעמים, אם יסיח דעתו ממנה ישכח הכל. והדין נותן, כי כל מלאכות אינן צריכות לב כי אם כשלומד המלאכה בתחילה, אבל בעשייתן אינן צריכות לב, אך עושה מלאכתו וחושב הנה והנה; אבל הלמוד אינו כן, כי כל פעם ופעם צריך לבו לכוון שמועתו, ולא לחשב בשום דבר אחר כי אם בשמועתו, לכן מי שיפנה לבו לבטלה מיד הוא שוכח מה שטרח כל ימיו. 

וגם אמרו חכמינו זיכרונם לברכה: אם אין אדם שוכח מה שלמד, אם-כן היה לומד כל התורה כולה ואחר-כך היה הולך בטל, והבטלה מביאה לידי שעמום ולידי עבירה (כתובות נט, ב), לכך נגזרה גזרת השכחה, שיהא אדם עוסק בתורה כל ימיו, ומתוך כך אינו בא לידי חטא. והתורה מביאה לידי מעשים טובים וזכות, כי כאשר הוא עוסק בתורה והוגד לו עונש העבירות וזכות המצוות, אז נותן אל לבו לעשות הטוב. ויגיעת התורה משכחת ומונעת אותו מן העון, אבל הבטלה גוררת את העון ומורידתו לשאול. לכן יהא זריז לעסק בתורה תמיד יומם ולילה, ואף כשהוא הולך בדרך או שוכב במיטתו. ואם אינו יכול ללמד בפה, יחשוב בלבו על שמועתו, ויהא דעתו על למודו שלא יסיח דעתו מלמודו, ואז קיים "והגית בו יומם ולילה" (יהושע א, ח), כי אינו אומר "ודברת בו יומם ולילה", אלא "והגית בו", והגיון אינו אלא בלב. ועל זה נאמר: "ובלכתך בדרך ובשכבך ובקומך" (דברים ו, ז). וזהו שנשתבחו רבותינו זיכרונם לברכה שלא הלכו ארבע אמות בלא תורה: או היו לומדים וגורסים, או היו מחשבים בלבם בשמועתם או בלמודם. 

לכן תתן לבך וכל דעתך על התורה בכל עת, כי אדם לומד בתורה חוכמה ודרך-ארץ וענווה וצניעות וכל מעשים טובים, ומן השמים עושים לו צרכיו, והתורה משמרתו ומגדלתו ומרוממתו, כמו ששנו חכמים (אבות פ"ו מ"א): רבי מאיר אומר: כל העוסק בתורה לשמה, זוכה לדברים הרבה; ולא עוד, אלא שכל העולם כדאי הוא לו. נקרא רע, אהוב וכו', ומגדלתו ומרוממתו על כל המעשים. הרי שכר פריע בעולם הזה, אבל לעולם הבא "עין לא ראתה אלוהים זולתך" (ישעיה סד, ג), ואין למעלה הימנה לעולם הבא. 

איתא במדרש (רות רבה א, ב): רבי שאל לרבי בצלאל: מהו דכתיב "כי זנתה אמם" (הושע ב, ז)? אמר לו: אימתי נעשית דברי-תורה כזונה? בזמן שבעליה מבזים אותה. כיצד? חכם יושב ודורש "לא תטה משפט" (דברים טז, יט), והוא מטה משפט; "לא תכיר פנים" (שם), והוא מכיר פנים; "ולא תקח שחד" (שם), והוא לוקח שחד. וכן דרשו רבותינו זיכרונם לברכה: "וחכמת המסכן בזויה" (קהלת ט, טז) - איזה חכמת מסכן בזויה? זהו שהוא עני במעשים טובים אז חכמתו בזויה. וכשיורה הוראות לעשות טוב והוא אינו עושה, אז אין דבריו מקובלים. ולא המדרש עיקר, אלא המעשה (אבות פ"א מ"ז). 

לכן יש לכל אדם לכוון מעשיו לשם שמים וראה והבן מאלישע בן אבויה, בשביל שלמדו אביו תורה שלא לשמה לסוף נהפך למינות. דאמרינן בירושלמי חגיגה (פ"ב ה"א) ובמדרש קהלת (ז, יח): כשנמול, עשה אביו סעודה לחכמים והזמין לרבותינו, לרבי אליעזר ורבי יהושע ושאר חכמים, והיו יושבים בסעודה ומדברים דברי-תורה, עד שבא האש סביבם. בא אביו של אלישע ואמר להם: רבותיי, וכי באתם לשרף את הבית?! אמרו לו: אינו כן, אלא שמפני שאנו חוזרים בדברי-תורה ונביאים וכתובים, והדברים מעידים בינותינו שמהר-סיני נתנו ומתוך האש נתנו. אמר: כיון שאני רואה שכך כח התורה, אם נתקיים לי בן זה אני נותנו לתורה. ובשביל שהיה מתכון שלא לשמה, אלא לכבוד, נהפך בנו למינות. ואף-על-פי-כן, לעולם ילמד אדם אפילו שלא לשמה, שמתוך שלא לשמה בא לשמה (פסחים נ: ). 


ועתה יש לי לכתוב עניני התלמוד והמצוות: 
כל המצוות שנתנו לו למשה בסיני - בפירושן ניתנו, שנאמר: "ואתנה לך את לוחת האבן והתורה והמצוה" (שמות כד, יב); תורה - זו תורה שבכתב, והמצוה - זו פירושה (ברכות ה, א). וצוונו לעשות התורה על-פי המצווה, ומצווה זו היא הנקראת תורה שבעל-פה. 

כל התורה כתבה משה רבנו עליו השלום קודם שמת בכתב ידו, ונתן ספר לכל שבט ושבט, וספר אחד נתנו בארון לעד, שנאמר: "לקח את ספר התורה הזה ושמתם אתו מצד ארון ברית ה' אלהיכם והיה שם בך לעד" (דברים לא, כו). והמצוה, שהיא פירוש התורה, לא כתבה, אלא צווה בה לזקנים וליהושע ולשאר כל ישראל, שנאמר: "את כל הדבר אשר אנכי מצווה אתכם אתו תשמרו לעשות, לא תסף עליו ולא תגרע ממנו" (שם יג, א); ומפני זה נקראת תורה שבעל-פה. 

ומימות משה רבנו עליו השלום ועד רבנו הקדוש, שהוא רבי יהודה הנשיא, לא חברו חיבור שמלמדים אותו ברבים בתורה שבעל-פה, אלא בכל דור ודור ראש-בית-דין או נביא שיהיה באותו הדור כותב לעצמו זיכרון השמועות ששמע מרבותיו, והיה מלמד על-פה ברבים. וכן כל אחד ואחד כותב לעצמו כפי כוחו מביאור התורה ומהלכותיה כמו ששמע, ומדברים שנתחדשו בכל דור ודור בדינים שלא למדום מפי השמועה, אלא במידה משלוש-עשרה מידות, והסכימו עליהם בית-דין הגדול. 

וכך היה הדבר תמיד עד רבנו הקדוש, שהוא רבי יהודה הנשיא. ולמה עשה רבנו הקדוש כך, ולא הניח הדבר כמות שהיה? כי ראה שהתלמידים מתמעטים והולכים, והצרות מתחדשות ובאות, ומלכות רומי פושטת בעולם ומתגברת, וישראל מתגלגלים והולכים לקצוות להשתעבד - כשראה עניין זה, שהיו ישראל מבולבלים והיתה תורה משתכחת מישראל, אז חבר המשניות להיות ביד כל אחד ואחד, כדי שילמדו במהרה ולא ישתכחו. וישב כל ימיו הוא ובית-דינו, ולמדו המשנה ברבים. והיו לפניו גדולי החכמים שקבלו ממנו, ועימהם אלפים ורבבות משאר החכמים. 

ותלמידיו של רבי יהודה הנשיא גם-כן חיברו חיבורים: רב חיבר ספרא וספרי, לבאר ולהודיע עקרי המשנה, ורבי חיא חיבר התוספתא לבאר עניני המשנה, וכן רבי הושעיא ובר קפרא חיברו הבריתות לבאר דברי המשנה. ונתגלגל הדבר כך, עד שבאו האמוראים והיו להם מחלוקות בפירוש התלמוד ירושלמי בארץ-ישראל אחר חורבן הבית בקרוב שלוש מאות שנה, ונקרא "ירושלמי" בשביל שהיה דר בירושלים. 

ואחר-כך כמו מאה שנה חיבר רב אשי, שהיה בבבל, התלמוד בבלי. ועניין שני התלמודים הוא פירוש דברי המשנה, וביאור עמקותה, ודברים שנתחדשו בכל בית-דין ובית-דין מימות רבנו הקדוש ועד חיבור התלמוד. ומשני התלמודים ומן התוספתא ומן הספרא ומן הספרי ומן התוספתות, מכולם יתבאר האסור והמותר, הטמא והטהור, החיוב והפטור, הפסול והכשר, כמו שהעתיקו איש מפי איש עד מפי משה רבנו זכרונו לברכה מסיני. 

גם יתבאר מהם דברים שגזרו חכמים ונביאים שבכל דור ודור לעשות סייג לתורה, כמו ששמעו מפי משה רבנו זיכרונו לברכה בפירוש, שנאמר: "ושמרתם את משמרתי" (ויקרא יח, ל) - עשו משמרת למשמרתי (מו"ק ה, א). 

וכן יתבאר מהם המנהגות והתקנות שהתקינו או שנהגו בכל דור ודור, כמו שראו בית-דין של אותו הדור, לפי שאסור לסור מהם, שנאמר: "לא תסור מן הדבר אשר יגידו לך ימין ושמאל" (דברים יז, יא). וכן משפטים ודינים מופלאים, שלא קבלום ממשה רבנו זכרונו לברכה, ודנו בהן בית-דין של אותו הדור במידות שהתורה נדרשת בהן, ופסקו אותם הזקנים וגמרו שהדין כך הוא - הכל חיבר רב אשי בתלמוד, מימות משה ועד ימיו. 

ואחר בית-דינו של רב אשי, שחיבר התלמוד וגמרו, בימי בנו, נתפזרו ישראל בכל הארצות פיזור יתר, והגיעו לקצוות ולאיים הרחוקים, ורבתה קטטה בעולם, ונשתבשו הדרכים בגיסות, ונתמעט תלמוד תורה, ולא נכנסו ישראל ללמד בישיבותיהם אלפים ורבבות כמו שהיה מקדם, אלא מתקבצים יחידים, השרידים אשר ה' קורא בכל עיר ועיר ובכל מדינה ומדינה, ועוסקים בתורה, ומבינים בחבורי החכמים כולם, ויודעים מהם דרך המשפט היאך הוא. 

אחר האמוראים עמדו הגאונים, אשר ידעו כל התלמוד, בבלי וירושלמי וספרא וספרי ותוספתא, והם הוציאו לאור תעלומותיו של התלמוד ובארו ענייניו, לפי שדרך התלמוד עמוק הוא מאוד, ועוד, שהוא בלשון ארמי, מעורב עם לשונות אחרות, לפי שאותה הלשון הייתה ברורה לכולם בבבל בעת שחובר התלמוד, אבל בשאר מקומות ובימי הגאונים אשר בבבל לא היו מכירים אותה הלשון עד שילמדו אותה. ושאלות רבות היו שואלים אנשי כל עיר ועיר לכל גאון אשר היה בימיהם לפרש להם דברים קשים שבתלמוד, והם היו משיבים להם כפי חוכמתם. ואותם השואלים היו מקבצים התשובות ועושים מהם ספרים להבין מהם. 

גם חיברו הגאונים שבכל דור ודור חבורים לבאר התלמוד, מהם מי שפירש הלכות יחידות, ומהם מי שפירש מסכתות וסדרים. ועוד חברו הלכות פסוקות בעניין האסור והמותר, והחיוב והפטור, בדברים שהשעה צריכה להם, כדי שיהיו קרובים למדע מי שאינו יכול לירד לעומקו של תלמוד. 

ואחר-כך עמד רבנו משה מקוצי וחיבר ספר אחר, וליקט מאותו ספר של מימוני וחיבר עליו שאר דברים של אחרונים. וכן כל אחד ואחד עשה ספר לפי מה שראה ענייני הדור שהיה בו. וכן חיברו רבנים רבים פסקות, כגון הרוקח ורבי אליעזר ממיץ ואבי העזרי ואור זרוע. וכן עשו רבנים רבים, כל אחד חיבר ספר לפי מה שראה ענייני הדור שהיה בו, כי ראו שנתמעט בעוונותינו הרבים ידיעת התלמוד, ואין אדם יכול לידע אם לא מתוך ספר פוסקים. וגם רבנו שלמה עליו השלום, שראה בימיו מעוט הלבבות, שהיו הדורות בעוונותינו הרבים מתמעטים והולכים, ועל-כן נתעורר לבו לפרש התלמוד ללמד בני-ישראל דעה. 

ואחר-כך עמדו יוצאי ירכו - רבנו תם ורבנו יצחק ושאר רבנים - ופלפלו פלפול גדול עד שחיברו התוספות בישיבתו של רבי יצחק, שהיה בעל התוספות. ושם היו גדולים, כגון רבי שמעון משאנץ, שחיבר גם-כן תוספות, לבד משארי תלמידים שהיו לרוב מאוד, והם היו גיבורים בתורה, והיה לבבם גדול מאוד ופתוח כאולם, ולמדו בעסק גדול, ומסרו נפשם על התורה, וידעו בלא עיון כל התלמוד פירוש רש"י ותוספות. 

ואחר-כך בעוונותינו הרבים רבו הצרות ונתמעטו הישיבות, והיו אותם התוספות האחרונים כבדים עליהם ולא יכלו לשאת, ובאו גדולים אחרים וקיצרו התוספות ההם, כל אחד כפי חוכמתו, להקל לאנשי דורו הלימוד. ועדיין בימים ההם היו בקיאים בכל התלמוד, והיו יודעים המצוות מתוך התלמוד, עד שנתגלגל שנתגרשו מצרפת, אשר שם היו מחזיקים בתורה והיו לומדים בעסק גדול, כעניין שעשו ראשונים בימי חכמי התלמוד, שהיה עיקר לימודם לחזור התלמוד כדי לקיים מה שאמרו: "ושננתם לבניך" - שיהו דברי-תורה מחודדים בפיך, שאם ישאלך אדם דבר, אל תגמגם ותאמר, אלא אמור לו מיד (קדושין ל, א); כי זה הדבר אי אפשר הוא, שיהיו המצוות שנונים ומזומנים בפי האדם להשיב לשואל, אם לא ברוב חזרות, כמו שאמרו בחגיגה (ט, ב): אינו דומה מי ששונה פרקו מאה פעמים, למי ששונה אותו מאה ואחד. ואמרינן במסכת תענית (ח, א), שריש-לקיש היה חוזר ההלכה ארבעים פעמים קודם שבא לפני רבי יוחנן. וכן עשו כולם בימי חכמי התלמוד, שעקר למודם היה חזרה. 

ואמרינן במסכת מגילה (ז, ב), שרב אשי הוה יתב קמיה דרב כהנא. נגע ולא קאתו רבנן. אמר ליה: מאי טעמא לא אתו רבנן? אמר ליה: דלמא טרידי בסעודת פורים. אמר לה: ולא הוה אפשר למיכל מדאורתא? אמר לה: לא שמיע ליה למר להא דאמר רבא: סעודת פורים שאכלה בלילה, לא יצא ידי חובתו; מאי טעמא? "ימי משתה ושמחה" כתיב (אסתר ט, כב). אמר לה: אמר רבא הכי? אמר לו: אין! תנא מניה ארבעין זמנין, ודמי לה כמאן דמונח בכיסו. 

ועתה ראה, זה היה דבר קל מאוד, ואפילו הכי היה חוזר אותו כמה פעמים, ועכשיו אין שום אדם שיהיה חוזר דבר כזה יותר מפעם אחת או שתי פעמים. ויש ראיות גדולות ברורות בכמה מקומות בתלמוד, שהיו כולם רגילים בחזרה, ולכל אחד היה היו פורעים בלילה (ערובין סה, א), וכל שלושים יום היו חוזרים תלמודם. ובזה העניין היו לומדים גם-כן בצרפת, עד שהגיעו למעלות רבות ולידיעה גדולה, ולא הוצרכו לספרי פוסקים, כי היו יודעים המצוות מתוך התלמוד והתוספות; אבל מיום שנתגרשו מצרפת נתמעט הלמוד מאוד מאוד. 

ועוד בדור הזה נשתכחה התורה, מחמת כי הלומדים הללו סבורים לעשות כמו הראשונים להחזיק בפלפולים, אך אינם דומים לחכמי צרפת כלל וכלל לא, שלבם היה פתוח כאולם, ותורתם הייתה אומנותם, והיו ממיתים עצמם עליה יומם ולילה,לכן השיגו וידעו בפלפולם; אבל עכשיו אינם יודעים כן, אלא מבלבלים זה את זה, ומבטלים רוב היום ועוסקים באותו לימוד כחצי יום, והלמוד שלהם עראי דעראי והביטול קבע. אבל בימי חכמי התלמוד הלכו ללמד עשר שנים ויותר, והיה למודם גדול בקביעות, שאם היה אחד מתעטש לא היו אומרים "אסותא" מפני בטול בית-המדרש (ברכות נג, א). מזה העניין יש לדעת רוב קביעותם. 

ואמרינן בכתובות: רב יוסף ברי דרבא שדריה אבוה לבי רב קמי דרב יוסף. פסק לה שת שנין. כי הוה תלת שנין, מטא מעלי יומא דכפורא, אמר: אזיל ואחזי לאנשי ביתי. שמע אבוה, שקל נרגא נפק לאפי. אמר ליה: יונתך נזכרת?! ואמרי לה: זוגתך נזכרת?! אטרוד, לא מר אפסיק ולא מר אפסיק. 
ראה והבן זה העניין, כמה היו דבקים בתורה, על-כן זכו לרוח-הקודש. 

וכן בארץ צרפת היו עוסקים בעסק גדול וזמן רב, והיו יושבים במקום אחד ללמוד כל התלמוד, והיו חוזרים תמיד, ולא פסקה תורה מפיהם, והיו עושים כמו מעשי הראשונים, כדאמרינן: לעולם לגרוס איניש ואף-על-גב דמשכח, ואף-על-גב דלא ידע מאי קאמר (ע"ז יט, א), ואמרי: מעקרא לגמר איניש, והדר לסבר (שבת סג, א). 

וכל זה אינם עושים עתה, כי כל אחד רוצה ללמד תוספות וכל חידושים וחידושי דחדושים קודם שידע צורת התלמוד, אם-כן איך יצליחו, כיון שעושה להפך ממה שאמרו חכמי התלמוד, כי כל מה שנאמר בתלמוד הכל אמת, ואין להשיב עליו או לשנותו, ולא להוסיף ולא לגרוע, ועל-כן מרוב טורח הלימוד העידון והפלפול רבים פורשים מן הלמוד מרוב טורח השמועות והדקדוק שאומר על-פה, כי אומרים: מה נוכל להבין סברות מבחוץ, הלוואי שהיינו יודעים מה שבתוך הספרים. ואם היו לומדים בקביעות יומם ולילה, אז היו לומדים והיו בקיאים בתלמוד, והיו מתאווים ללמד, כי היה להם לב להבין בקל, והיה אדם בא ללמד לעולם, נים ולא נים, תיר ולא תיר, והיו מוסיפים בכך יראת-שמים שלמה, וגם היו מתרבים התלמידים והיו עוסקים תמיד בתורה; אבל עתה מרוב טורח השמועות נעשית עליהם ההלכה כמשא כבד, ולא יוכלו עוד להביט בה, ומתוך כך עוסקים בשיגעון בליצנות, ומבלבלים ומבטלים ועוסקים במיני תחבולות ואין להם יראת-שמים. 

ואמרו בפרק השוכר את הפועלים (ב"מ פה, א): רבי זירא יתיב בתענית מאה יום דלשכח מנה תלמודא דבבל, כי היכי דלא נטרדי. 
ואמרו בויקרא-רבה (כה, א): נכשל אדם בעבירה אחת ונתחייב מיתה לשמים, מה יעשה ויחיה? אם היה רגיל לקרות דף אחד, יקרא שני דפים; או לשנות פרק פעם אחת, ישנה פעמים; או ללמד פרק אחד, ילמד שני פרקים. אלמא רב גרסא עקר, כי אם היה הפלפול עיקר, לצעוק ולהרים קול חצי יום בדבור אחד, אז היה לו לומר: אם מתחילה היה רגיל להקשות קושיא אחת, יקשה שתי קושיות. 
ובפרק האיש מקדש (קדושין נב, ב) אמרינן: כשמת רבי מאיר, אמר רבי יהודה: אל יכנסו תלמידי רבי מאיר לכאן, שקנתרנים הם. וכל זה - שלא היה רוצה להתבטל מגרסתו, כי רבי מאיר היה חריף, ולא עמדו חבריו על סוף דעתו (ערובין נג, א). ועוד התם אמר רבי יוחנן: לבן של ראשונים - כפתחם של אולם, ושל אחרונים - כפתחו של היכל, ואנו - כמלא נקב מחט סדקית. ואמר אביי: ואנן כי סכתא בגודא לגמרא. ואמר רבא: ואנן כאצבע בקירא לסברא. ואמר רב אשי: ואנן כי אצבעתא בבירא לשכחה. ועכשיו אנן עניי הדעת אין אנו יכולים לומר כאצבע, כי אם כאבן שיש לגמרא ולסברא. 
והא דאמר בפרק במה מדליקין (שבת לא, א) אמר רבא: בשעה שמכניסים אדם לדין שואלין אותו: נשאת ונתת באמונה? פלפלת בחוכמה? משמע שצריך אדם לפלפל. זה למוד הגמרא, שמקשינן משניות על הבריתות ומתרצינן להו. אי נמי, על-ידי עסק והגיון בתורה תמיד נותן דעתו לדקדק ומוצא טעמו. אבל לישב כל היום לפטפט, פשיטא שלא לעשות כן. 

וכן עתה רוב הלומדים מודים בעצמם שאין לומדים כהוגן, ויודעים שאינם לומדים כדרך הישר, כי מרוב טורח הפטפוטים שהם מפטפטים הם מתבטלים לגמרי, ולא ישיגו ללמד לא תורה ולא נביאים וכתובים ולא אגדות, לא מדרשים ולא שום חוכמה, מחמת רוב תחבולות שלהם. ודרשו רבותינו (אבות דר"נ כד, ו) על פסוק זה: "על שדה איש עצל עברתי ועל כרם אדם חסר לב. והנה עלה כולו קמשונים, כסו פניו חרולים, וגדר אבניו נהרסה" (משלי כד, ל-לא) - מי שאינו מחזיר תלמודו, מתחילה מחליף ראשי פרקים, סוף מחליף דברי חכמים, סוף שאומר על טמא טהור, והרי הוא מחריב את העולם. אלמא, מי שאינו חוזר תלמודו לא יוכל להורות כדין, אלא טועה ברוב ההוראות. 

ואמרינן במדרש משלי (י, א): אמר רבי ישמעאל: בוא וראה כמה קשה יום הדין, שעתיד הקדוש-ברוך-הוא לדון כל העולם כולו על עמק יהושפט, וכיון שתלמיד-חכם בא לפניו, אומר לו: כלום עסקת בתורה? אומר לו: הן! אומר לו הקדוש-ברוך-הוא הואיל והודיע לפני, אמר לי מה קרית ומה שנית ומה שמעת בישיבה. מכאן אמרו: כל מה שקרא אדם, יתפוס בידו, שלא תשיגהו בושה וכלימה ליום הדין.
